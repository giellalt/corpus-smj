<document xml:lang="smj" id="no_id"><header><title/><genre code="news"/><author><unknown/></author><wordcount>286</wordcount><conversion_status type="correct"/><availability><free/></availability><multilingual/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Ájluovta/Ájlátte girkko, Divtasvuonan.</p>
<p><errorlang correct="nor">Foto</errorlang>: Sander Andersen / NRK Ådå girkkohærrá Divtasvuodnaj</p>
<p>Divtasvuodna oadtju ådå girkkohærráv. Magne Kolvik gut 18 jage la girkkohærrán Divtasvuonan doajmmam la diededam sån Divtasvuonav guodá gæssáj gå pensjonisstan sjaddá.</p>
<p xml:lang="nob">Biskoahppa Tor B. Jørgensen.</p>
<p><errorlang correct="nor">Foto</errorlang>: Harrieth Aira / NRK Vuona girkko l almodam virgev rahpusin ja Oarjje-Hålogalátte biskoahppa Tor B. Jørgensen ij dal jáhke oadtju avtak sámegielak åhttsijt dán virggáj.</p>
<p>– Majdis galga ælla miján avtak julevsámegielak girkkohærrákandidáhta jur dálla. <errorlang correct="nor">Så</errorlang> danen vierttip oadtjot náginav gut hálijt julevsámegielav oahppagoahtet, javllá Oarjje-Hålogalátte biskoahppa Tor B. Jørgensen.</p>
<p>Julevsámegiellaj almulasj giellan girkkon</p>
<p>Udnásj girkkohærrá Magne Kolvik la doajmmam Divtasvuona girkkohærrán 18 jage.</p>
<p>Divtasvuona udnásj girkkohærrá, Magne Kolvik.</p>
<p><errorlang correct="nor">Foto</errorlang>: Harrieth Aira / NRK Dájn jagijn sjattaj julevsámegiella almulasj giellan girkkon Divtasvuonan.</p>
<p>Ådå testamænnta julevsámegiellaj jårggåluváj ja Julevsáme sálmmagirjje almoduváj.</p>
<p>Duodden aj adnuj váldeduváj julevsáme liturgija mij aneduvvá mæssojn Divtasvuonan.</p>
<p>Biskåhpa mielas la girkkohærrádievnastussaj Divtasvuonan ållu dárbulasj girkkohærráj gut julevsámegielav máhttá ja dádjat.</p>
<p>– (Dav ham udnásj girkkohærrá Magne Kolvik dåbdijdij girkkohærrán måttijt jagijt Divtasvuonan). Gå dal sån viertti hiejttet gå boarrásijpensjåvnnå álldarij la jåvsådam de dav vierttip dåhkkidit, javllá Jørgensen.</p>
<p>Dan diehti la aj virggealmodusán nammaduvvam galggá liehket máhttelisvuohta oadtjot dågålasj julevsámegiela åhpadusáv sunji gut åhtså virggáj.</p>
<p>– Ja de doajvvop mij gávnnap buorre girkkohærráv Magne <errorort correct="Kolvika" errorinfo="suf">Kolkvik:a</errorort> sadjáj. Mij dájna barggap <errorortreal correct="juska" errorinfo="cmp,X-1;conc,sg-sk">jus ga</errorortreal> ep la ájn dási tjoavddusav gávnnam, subtsas Tor B. Jørgensen.</p>
<p>– <errorortreal correct="Vájvaj" errorinfo="fin,n-j">Vájván</errorortreal> gå ij la julevsámegielak giellabargge</p>
<p>Biskoahppa aj <errorortreal correct="vájvaj" errorinfo="fin,n-j">vájván</errorortreal> gå girkkuj ælla ájn oadtjum julevsámegielak giellabarggev nav gåktu ájggomus lij juo dijmmá oadtjot.</p>
<p>Sån huoman doajvvu boahtte jahkáj la máhttelis virggáj biedjat julevsámegielak barggev.</p>
<p>– Doajvvomis boahtte jage <errorort correct="lulujma" errorinfo="infl">lulup</errorort> julevsámegielak barggev oadtjot. Muv mielas la vájvve gå vilák ij la sajen, ja dát virgge la ájnas åvddånahtátjit sáme oasev mijá bisspaguovlon, javllá Jørgensen.</p>
</body></document>
