<document xml:lang="smj" id="no_id"><header><title/><genre code="ficti"/><author><unknown/></author><wordcount>15483</wordcount><conversion_status type="standard"/><availability><license type="standard"/></availability><multilingual/><origFileName>978-82-692239-0-3_Lisá Imájájmon.pdf</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Lisá Imájájmon</p>
<p xml:lang="est">Lewis Carroll</p>
<p>Tjihkkom Almmudahka© 2021 Are Tjihkkom</p>
<p><em type="bold">ISBN: </em>978-82-692239-0-3 <em type="bold">Vuostasj prienntim: </em>200 girje, 2021 <em type="bold">Almodam: </em>Tjihkkom Almmudahka 2021, Ájlátten <em type="bold">Prienntim: </em>Forretningstrykk AS, Bådådjon <em type="bold">Ieŋŋilsgiellaj: </em><em type="italic">Alice’s Adventures in Wonderland </em>(1865) <em type="bold">Tjállám: </em>Lewis Carroll <em type="bold">Gåvvim: </em>Arthur Rackham (1907) <em type="bold">Julevsábmáj: </em>Are Tjihkkomji </p>
<p><em type="bold">Duollidam: </em>Torgny Hedström <em type="bold">Rádediddje: </em>Kåre Tjihkkom Dáv girjev suoddji dájddobarggoláhka. Sierra såbadik almodiddjijn, de ij la dát girjje buvtedahtte jali almodahtte, ietján gå majt láhka miedet. Vuona Sámedigge le girje almodimev biednigahttám. </p>
<p><em type="bold">Sisŋeldis </em>Álggobágo 1. </p>
<p>Njoammelguorátjav vuolus2.</p>
<p>Ganjáljávrre3.</p>
<p>Dåssjedis gilpos ja guhka subtsas4.</p>
<p>Njoammel Vuollátjav goahtáj rádjá5.</p>
<p>Suoksa bagát6.</p>
<p xml:lang="est">Svijnne ja pihper7.</p>
<p xml:lang="est">Ajpigis káfastallam8.</p>
<p xml:lang="sme">Rådniga roahttosjalljo9.</p>
<p>Dahkogalbaga subtsas10.</p>
<p xml:lang="fin">Hummárdánssa11.</p>
<p>Guhtimusj gáhkutjijt suoládij?12.</p>
<p>Lisá duodastusá</p>
<p>Duodde: Tjielggidusá</p>
<p><em type="bold">Álggobágo </em></p>
<p>Jagen 1865 tjálij Lewis Carroll <em type="italic">Alice’s Adventures in Wonderland </em>Ieŋlándan. Dassta sjattaj dåbddusamos jiermedis girjálasjvuoda girjje. Subtsas ij la agev dádjadahtte, ij ga galga årrot. Låhkke bálli girjev nåk suohttasa diehti sláddit, valla tiemá li aj gávnadahtte. </p>
<p>Dánen girjje hiehpá gájkajda, ja hiebalgis girjje lij aj sámájduhttet. Iv la dåssju jårggålam, ájnat sámájduhttám. Muhtem moallánagá ja dábe li sierra Ieŋlándan, ja e lulu dádjadahtten sjaddam sábmáj. Danen buojkulvissan buktá Lisá vehik oarjjelsáme, ij ga fránska. Gähttjalam lav ármi buvtáv dajt bisodit avta buorren, mavvas Carroll lij dajgum sluogas ja tjiehppe. Lågå moaddi, åvddåla divna ájtsa!</p>
<p>Julevsámegiella dán girjen gähttjal bisodit goappátjagá Vuona ja Svieriga giellasuorgijt, vaj ij sjatta ilá duohku jali ga diehki. Duodden lav vil muhtem bágojt gávnadam subttsasa diehti, gå ällim sámijn åvdutjis duola dagu <em type="italic">vuornágisá </em>ja <em type="italic">dahkogalbaga </em>. Tjielggidusá li duotten. </p>
<p>Maŋutjissaj doajvov subttsasis sjattaj buorre ja mielos låhkåt sábmáj aj!</p>
<p>Edna gijtov Torgny Hedströmij duollidimes! Gijtov Vuona Sámediggáj biednigahttemis!</p>
<p><em type="italic">Jårggåliddje </em></p>
<p><em type="bold">Vuostasj lågos Njoammelguorátjav vuolus </em></p>
<p>Lisá vájbbagådij oappás guoran tjåhkkåhimes jåhkågátten, majdik dagák. Akti, guokti guovlastam lij oappás låhkåm girjev, ájnat gåvå ällim ja ettjin ga ságasta. – Manen le girjje, Lisá usjudaláj, gåvåj dagi ja ságastalák?</p>
<p>Danen sulludaláj ietjas oajven, majt de buvtij gå báhkka biejvve nagerduhtij ja tjuorbbodij, jus giedjekvierav luluj suohtas tjadnat. Ja jus luluj vissjat tjuodtjánit giedjegijt tjoakkátjit, gå hähkkat ruoppsistjalmak Bieddjis Njoammel ållu suv guorav saskaj.</p>
<p>Ij lim <em type="italic">nåv </em>imáj; ij lim ga Lisá mielas diedon <em type="italic">nåv </em>imáj njoammel allasis gärddodij: – Vuoj lijka, vuoj lijka! Maŋŋunav! Maŋŋela usjudaládijn de dádjadij galgaj imájlussjat, valla jur dalloj lij luondulasj. Lisá juolgijdises tjiellij esski vuojnedijnes njoammelav råhttimin <em type="italic">klåhkav gápptebuoŋastis </em>ja gehtjastime davva, ja de vas råhtos gáhtjadime. Huomahij ij lim goassak vuojnnám gáptegis njoammelav klåhkajn. Vájmmelit oagodatjáj, háhppidij njoammelav vuojnestit guorátjij gáhtomin. </p>
<p>Lisá suoŋaj guorátjij váni diedek, gåktu ålgus gis luluj bessat. <em type="bold">5 </em></p>
<p>Njoammelguorátjav manáj åvddån ånigattjav, de jårrålij sådde njuolgga vuolus. Nåv hähkkat vaj Lisá ittjij astijda ganugit åvddåla råggåj huvnjágij.</p>
<p>Juogu lij rågge ihkeven tjiegŋal jali Lisá ihkeven suojmma gahtjaj, jåvdij vuojn usjudalátjit mij dal luluj dáhpáduvvat. Gehtjastij vuolus vuojnátjit gåsi gahtjaj, valla ilá sjävnnjat. Gehtjastij bálldasis, vuojnij girjjevuorkájt ja guksegijsájt. Duonna dánna lidjin kárta ja gåvå. Doahppistij guvsev vásedijn, lågåj <em type="italic">LÁTTAGA </em>, valla hådjånij gå lij guoros. Ittjij sidá guvsev luojttet jus luluj smållånit bådnev dejvadijn ja navti soabmásav luluj gåddet, de biejaj gijssáj vásuk gahtjadijn. – Na de! Lisá usjudaláj. Dán maŋŋela iv desti luojitja lávkkistagás gahttjamis! Man buossjen muvva sijdan anitji! Iv lulu majdik tsuvkket vájku tjabu goadedähkkos ga luluv gahttjat! </p>
<p>Vuolus, vuolus, vuolus. Någåsj gus goassak dát rågge? – Guhkás dal littjav gahttjam? Lisá javlaj. Lahkanittjav dal ednama guovddelav. Gähttjat, guhtta ja lahkke tuvsán tjilomehtera. Riekta tjiegŋalin lav, ájnat man guhkkudagán ja gåbddudagán? Vájku Lisá lij ednagav skåvlån oahppam, de diedek lij mat gåbddudagás jali guhkkudagás le sáhka. <em type="bold">6 </em></p>
<p>Vaden sáhkadatjáj gis: – Majt jus njuolgga ednama <em type="italic">tjadá </em>luluv gahttjat. Man suohtas luluj vuolusåjvagis ulmutjijda! Vuoj vuosstehágov gis! Ávon lij aktak ittjij gulldala, ij lim gullat åvvånis duolla báhko. – Hähttuv gatjádittjat man lándan lav. Gieres nissun, le gus dáhta Ådå Selánnda jali Austerálijá? Lisá gähttjalij guggŋidit håladijnes – <em type="italic">guggŋidit </em>ilmmek gahtjadijn! Jáhká gus iesj lulu máhttet? – Ja mij huohppelasj näjtsojt la gis dådnå, navti dávk lulun usjudallat gå luluv hähttut gatjádittjat gånnå lav. Iv goassak máhte gatjádit, vájbi de farra gábles lågåv. </p>
<p>Vuolus, vuolus, vuolus. Ällim mahkka dahkat, danen Lisá vaden hållagådij: – Diejnne gåjt udnásj iehkeda luluj åhtsålit muvva. Lisá gáhtto lij Diejnne. Doajvov mielkkegárrásis mujtti gåjkanisátjav sjnjårrat. Diejnne, gärrásam! Sihtat luluv duvva diehki! Älla sjnjierá ilmen, valla vájbi skoaddetsitsev lulu bivddet. Ja dahta ham sjnjierá muodugis. Valla luluj gus gáhtto skoaddetsitsev bårråt?</p>
<p>Lisá nagerduváj, nahkárin ietjastis gatjádaláj: – Luluj gus gáhtto skoaddetsitsev bårråt? Luluj gus? Luluj gus skoaddetsihtse gáhttov bårråt? Avtajt lij vuojn sunji majt gatját, huoman buvtek lij goappáv ga vásstedit. Lisá guláj nåhkkåmin lij, niegadatjáj Diejnijn giehtalakkoj váttsatjij <em type="bold">7 </em>ja jäskoj: – Diejnne, giehto dal, le gus goassak skoaddetsitsev bårråm? </p>
<p><em type="italic">Dåŋk! Dåŋk! </em>Hähkkat lasstahåren almajda ravgaj. Ållim lij gahttjamis. </p>
<p>Lisá ittjij báktjana, dalága dabrijdij juolgijdises. Bajás guovladij, sjävnnjat. Guhka gäjnno lij åvdånis, Bieddjis Njoammelav vilá vuojnij danna rahtjamin. Ij lim mige masset, Lisá dagu biegga oagodatjáj. Gávas gulláj: – Vuoj bälljám ja guolggam, makta maŋŋunav! Lisá gávav gávaj, mavvas njoammel gáhtum. Iesj lij guhka, vuollegasj lanján. Dähkkos gahtsahiddje ginntala lanján tjuovggin.</p>
<p>Uvsa lidjin färtta guovlon, ájnat gájka dahppasam. Lisá juohkka uvsav rahpat gähttjalij, mavvas galga tjoavddagahtá. Håjet váttsij lanjá guovddelij, usjudalá gåktus dal ierijt luluj bessat.</p>
<p>Gålmåjuolgak bävdátjav gålletjoavddagattjajn ájtsaj. Lisá vuostak sidáj uvsajt rahpat dajna, mavvas gis galga, juogu lása ilá unne jali tjåvda ilá stuorre. Ettjin gåjt rahpusa. Maŋŋela ielvij gåbttjåsav siejnen gahtsahime, dan duogen lågenanvidá bielge alla uvsasj lij. Lisá ávvusij tjoavddaga sjiehtadijn; uksa rahpusij!</p>
<p>Uksa doalvoj tsiebanguorátjav gárdátjij. Lisá gehtjadaláj tjáppemus vuojnnám gárdátjav. Åhtsålij bessat sjievnnjis <em type="bold">8 </em>lanjás moattebájnuk giedjegijda ja guojkatjijda. Mavvas vaden galga, oajvve ga ittjij sjiehta uksarájgev. – Ja vájku oajvvám luluj sjiehttat, de e lulu dassta ávke ålgijam dagi. Vuoj, sávav luluv ietjam máhttet lájggenådon giesadit. Jáhkáv buvtáv, jus dieditjav, gåktu álgáv. Lisá jáhkkegådij viehka binná áda ajtu ällim máhttelisá, nåv moadda oavdo lidjin áttjak dáhpáduvvam. </p>
<p>Ittjij lijssi uvsan vuorddet. Lisá bävdátjij máhtsaj vargga doajvo nubbe tjoavddagasj luluj danna. Jali girjásj tjielggimin, gåktu ietjas lájggenådon luluj giesadit. Vájku gåktu, dán bále bievdde fálaj ruvsatjav. Lågåj <em type="italic">JUGESTA MUVVA </em>tjáppagit tjáleduvvam. </p>
<p>Buorre lij jugestittjat gåhttjot, valla sluogas Lisásj ittjij galla råhtos jugesta. – Iv, gehtjastav farra jus sälggan le dáhta jali ij, Lisá javlaj. Moaddi lij subttsasattjajt låhkåm buolatjam mánájs, bårrum mánájs, ja ietjá vastes ádatjijs. Divna vajálduhttin rádnajisá åhpadam álkkes njuolgadusájt. Duola dagu gårkågådtjå tjalmijt surmes jali vardá jus ietjat nijbijn tjuohpada. Ja Lisá gis diedij jus ruvsas lågå <em type="italic">sälgga </em>ja jugá davva, de almmu sielggiduvá. </p>
<p>Dát ruvsas gis ittjij Lisá lågå <em type="italic">sälgga </em>, danen de muossádastij. Muosoj gieddemuorjjen, láttagin, jågŋån, ja gahpan. Njálgge lij, de fávdda duobbmij. <em type="bold">9 </em>– Oavdot gullu! Giesadittjav dávk lájggenådo láhkáj, Lisá usjudaláj. </p>
<p>Ajtu. Tjutjuga ja bielge gasskaj dal sjiehtaj. Sujsta muodo ávvusin vuojnedijnes guhkkudagájnis ham uvsav tjáŋaj. Vuorddelastij huoman, tjårggitjit ij hähkkat hájn vil oano. Hálvva suráj: –Häggam soajttá vuolgget, Lisá allasis javlaj. Jus dal unnotjav desik iv desti gávnnu, dagu gintal. Mij de luluv? Gähttjalij de ájádallat, gåktu jáddam ginntala dållå le. Ij lim goassak dakkárav vuojnnám.</p>
<p>Häjttám lij unnomis, joarkátjit lij dal gárdátjij. Valla Liságusj ielvij tjoavddagattjav lij hälbbadam. Bävdátjij máhtsadijn de dádjadij ij dal davva jåvså. Bievdde stuorrum ja dan juolgijt guotsadattijn dåssju njalkedij. Vájbbam gähttjalimes niejdagusj tjåhkkidij tjierotjit. – De ham dal, dåssje tjierrot láhkásit! Lisá bielkij allasis. Oajvvadav vuolgá dáŋga bále. Álu Lisá buorev allasis oajvvadij, vájku vuorjját jegadij. Muhttijn tjabu gadnjalijt tjalmijdises delbastij, akti mujttáj bieljes sidáj luovvit gå bähttalam lij dáblov speladijn ietjas vuosstij. Dán máná mielas lij suohtas guokten ulmutjin dagádallat.– Dåssje dálla, Liságusj usjudaláj. Dåssje dagádallat guokten ulmutjin. Mujsta le jurra de nuoges avta ulmutjij! <em type="bold">10 </em></p>
<p>Ruvvaláhkáj tjalmmes ájttsin gijsátjav bievde vuolen. Rahpalij davva, unna bigir gáhkusj lij dan sinna. Lågåj <em type="italic">BÅRÅ MUVVA </em>tjáppagit tjáleduvvam. – Na, båråtjav de, Lisá javlaj. Jus stuorránit luluv, de ållet luluv tjoavddagav. Jus luluv unnot, de njáhkat luluv sjielmá vuolev. Besav huoman gárdátjij, iv de berusta mij luluj dáhpáduvvat! </p>
<p>Nibrudij gáhkov, javladijn allasis: – Gudi guovlluj? Gudi guovlluj? giehta oajve bajelt gullamin gudi guovlluj sjattaj. Alvaduváj avta stuorren bisodijnes, vájku dábálattjat biso gis gáhkov bårådijn. Lisá lij hárjjánahtjam oavdojda, danen dal dábálasj iellem ahkedij.</p>
<p>Bårråj ja ruvvaláhkáj lij gáhkutjav loapptám. <em type="bold">11 </em></p>
<p><em type="bold">Nuppát lågos Ganjáljávrre </em>– Oavddusapputjas oavddusapputjassaj! Lisá ritjádij. Nåv alvaduváj dal, vaj malsjadastij. Luorkijdav dagu ihkeva stuorre nådo. Hivás, juolge! Vuolus gehtjastattijn jurra de juolgijdis gávnaj. Vuoj juolgátjam, guhtimusj dal dunnuv gárvot? Diedáv iv desti iesj buvte, ilá mälggadin lav dunnus. Rijbbe, lådje littjav dunnuj. Ietján váttsitjibá hähkkat gåmo lávkijt, danen vattitjav sunnuj de färtta javla ådå gábmagijt. </p>
<p>Guovlodij de, gåktu iesj luluj rijbbat: – Guoddemusás tjuovvusa. Man suohtas luluj vaddásijt vaddet ietjas juolgijda. Ja man suohttasa lulun adressa!</p>
<p><em type="italic">Lisá oalgesjuolgge </em></p>
<p xml:lang="sma"><em type="italic">Látjogiehtje </em></p>
<p><em type="italic">Lisá lanján </em></p>
<p><em type="italic">Varrudagá Lisás </em>– Vuoj lijka, gåktu dal hájn samsadav. <em type="bold">12 </em></p>
<p>Dan bále oajvves dejvaj lanjá rábev; edna gárggon lij, aktse giehtamade. Doahppij tjoavddagattjav, ratjáj gárdátja uksaj.</p>
<p>Liságusj vällot nagáj dåssju avtajn tjalmijn guovllat gárdátjav! Hessunij ja tjierruj vaden.</p>
<p>Lisá allasis snarralij: – Hehpana buosjes näjttso navtik tjierrumis. Hiejte dán ga båttå! Ájnat tjierok ij lim. Sujsta gadnjala jávrren gålgijdin. Gieda tjiegŋalis jávrre suvva birástahtij.</p>
<p>De má gulláj soames juolgátjijt mälggadin guohtsamin. Lisá de tjalmijdis sihkkalij. Tjáppagit gárvvunam Bieddjis Njoammel máhtsaj, bieddjis gistájgum ja sejvunijn gis. Njålgådij mudárdattijn: – Rådnik, Rådnik! Vuoj, dájsasj dal jus hájn vuordedittjav!</p>
<p>Lisá lij hieden. Viehkev luluj ánodit ihka gässta. Danen lahkaniddje njoammelij vuollegis jienajn javlaj: – Buoris, lulu gus gulldalasstet? Njoammel hielkedij, gistájdis luojtij ja buktemis fávdda sjävnnjadij báhtarij.</p>
<p>Lisá doahppij gistájt ja báhka diehti siejvij dajt ietjas vuosstij jahtedijnes: – Vuoj, vuoj! Tjuollot le gájkka uddni. Iektu gis gájkka lij ieme. Márjju ietjájduvvam lav ijá nalluj? Usjudalluv. Idedis, lidjiv gus ävtásj ietjam? Vargga mujtáv rievdastam ävtátjis lidjiv. Valla jus iv lulu ieme ietjam, guhtimusj luluv de? Dale esski gatjálvis! Lisá <em type="bold">13 </em>usjudaláj jus luluj ietjas dåbddåm ludtjusasj mánájs aktan sjaddam. – Iv la Ánná, javlaj. Sujsta li vuopta nav bárvaga. Iv la ga Máddjá, diedáv duov ja dáv juska sådnå buojkká dåssju binnátjav. Na vájku gåktu, Máddjá le Máddjá ja iesj ham lav- Vuoj, hämssárasstám lav dal! Gähttjaluv farra jus diedáv gájkka diehtemijdám: Niellja gierde vihtta le guokta nuppát låhkåj, ja niellja gierde guhtta le gålmmå nuppát låhkåj, ja niellja gierde gietjav le- ij ga! Iv goassak nuppát låhkåj jåvsåda návti. Gärddot ij huoman lijssi. Gähttjaluv ednamdiedov. Lånndån le Párijsa oajvvestáda, Párijssa gis Roma oajvvestáda, Roma gis- ij, boasstot gis. Máddján lav sjaddam, diedáv dal dav. Gähttjaluv bus juojggat <em type="italic">Gåktus riehpihasj </em>. Gärddogådij vuolev, gieda mållot dagu skåvlån luluj. Valla giellas lij sädos ja amás, ällim ga suv bágo dagu åvddåla: </p>
<p><em type="italic">Gåktus riehpihasj guolliluluj svihtjusis välmmásj guolijt biebmaluluj! </em><em type="bold">14 </em></p>
<p><em type="italic">Ávos måjut njálmes rahpá bánijdis bieggut guolle sisi gahppá! </em>– Älla val duolla bágo, Liságusj mahkkulij. Tjalme ganjáldin joarkedijnes. Máddjá gis lav, hähttuv ban målkagis goadátjij årrut ståhkusij dagi, ja, vuoj, nåv ålov vierttiv oahppat. Iv galla, bátsitjav dal diehki jus dal littjav Máddjá. Ij lijssi huvkedit boade gis bajás, mánátjimme! Gehtjastittjav bajás ja vásstedittjav, guhtimusj lav de? Giehto, ja jus mielastim le vuogas, de båditjav. Jus ij, de bátsitjav diehki desik ietjes littjav. </p>
<p>Lisá rägádij: – Sávav lulun huvkedit! Vájbbam ban lav aktu allasim årromis!</p>
<p>Giedajdises gehtjastij, alvaduváj vuojnedijnes Njoammela gistátjijda lij tjágŋam låmkadijnes. – Gåktus dávva buktiv? usjudaláj. Unnov ham dálla. Lisá tjuodtjánij, bävdátjij manáj ietjas buohtastahtátjit. Ajtu, guovte giehtamade guhkke lij dálla. Unnoj fávdda. Ielvij sejvunijn siejvedijn unnoj. Gahtjadij dála sejvunav vaj jurra de ittjij ietjá ájmmuj unno. <em type="bold">15 </em>– Gádjusiv jurra de! Lisá sjpánjaj. Ballám lij rievddamistes, ájnat ávon vilá årromistes. Gárdátjij! Viehkalij ármi nagáj uvsatjij, mavvas galga! Uvsasj lij dahpan ja tjoavddagasj bävdátjin. Niejdaguttja mielas lij dal baháp åvdebuttjas. Iv lim goassak dán unne, iv gudik goassak! Ja tjuottjodav ilá bahán le dáhta! </p>
<p>Sárnodattijn juolgges njalkedij. Tjasj! Sjevan lij gitta nierajdises. Jáhkij nuorráj lij gahttjam. – Jus navti luluj, de luluv máhttsat bálggáv, javlaj. Lisá lij akti iellemines merragátten årrum. Danen diedij, irda gånnå Sámeednama merragátten gávnná vantsajt, tjivgajt stuvssimin, goadátjijt, ja gájkaj duogen bálggáv sijddaj. Dádjadij huoman dálla lij ganjáljávren, majt lij gárggon tjierrum.– Jus dal iv lulu ålov tjierrum! Lisá luojoj gáttev åtså vuojadattijn. Nuktaluvátjav ban dálla danen, vuojnnet, ietjam gadnjalijda gis håhkkånav. Dale esski tjuollot. Uddni le irda mij tjuollot.</p>
<p>Dannák gulláj juoga davven sjtutjáj. Vuojaj guoradalátjit mij ádajt lij dahta. Vuostak Lisá jáhkij mårssjån jali svállán, ájnat huomahij man unne lij iesj. Árvvedij de judos lij suv láhkáj njalkedam sjnjierrá. <em type="bold">16 </em>– Ávkken gus luluj sjnjierráj hållat, Lisá gegaj. Irda mij le tjuollot, máhttelis lisj má sjnjierrá buktá sáme. Iv gåjt håhkkåna ga gähttjalimes. </p>
<p>Sáhkadatjáj sjnjierráj: – Sjnjierrám, soajtá gus gäjnov jávres dåbddåt? Vuodjamis lav vájbbam, Sjnjierrám. Lisá jáhkij dan láhkáj galgaj sjnjierráj hållat. Vieljas giellaåhpav lij låhkåm: <em type="italic">Sjnjierrá – sjnjierás – sjnjierráj – sjnjierán – Sjnjierrám </em>. Sjnjierrá gehtjadaláj Lisáv njunjágin. Rammkalastij tjalmátjijnes Lisáj, váni hålak. – Soajttá ij julevsáme sáhkada. Lisá jáhkij. Duostav oarjjelsáme sjnjierrán tjiddit, Fjellnerav dávk guorram nuortas. Ittjij ham Lisá diedujnis ájgev diede ga. Ådåsis álgij: – Buaregh, gusnie mov gaahtoe? oarjjelsámegirjes vuostasj gárgadisá milta. Sjnjierrá tjiellij tjátjes balos skielbesta. – Luojte ándagis! Lisá tjuorvoj balá moaskedahttám sjnjieráv. Vajálduhttiv gáhttojs balá.– Gáhttojs baláv! tsarralij sjnjierrá rámes, mihás gielajnis. Lulu gus iesj gáhttojda oadjot jus lulu sjnjierrán?– Na márjju iv, Lisá javlaj jasskis gielajn. Allu då suhttu. Vájku luluv sihtat Diejnne-gáhttum dunji vuosádallat. Jáhkáv suvva vuojnedijnát gáhttojda lulu senadit. Gieres ja ráfálasj Däjnnám. Lisá hålaj muhtem märráj aktu allasis lájket gårvudaládijn. Jarrá dållågátten nåv låjet, juolgijdis njållu ja basát. Njuvggat, smidá gis sjnjierájt bivdátjit. Ándagis! Lisá vaden huomahij gesi hålaj. <em type="bold">17 </em></p>
<p>Sjnjierrá skielbestij ilmev gasskat. Lisá árvvedij balldám lij suvva. – En desti Diejnes giehto jus i sidá gullat. – Mådja en, ajtu! Sjnjierrá bielkij, skielbestij gitta siejbbegähtjáj. Mahkas dassta luluv ságastit. Berraham agev gáttojt vasjodij. Vastes, nuoskes urudisájt! Allu då dajt desti lajgodu!– Alluv desti! Lisá råhtos iehtjádav mahkkulatjáj. Man- man mielak la- la bednagijda? Sjnjierrá lij vásstedik. Goadema lahkusin le tjáppa bednagasj, luluv sihtat dunji vuosedit. Tjuovggistjalmak, bárvagis vuoptajgum! Viedtjat luluj gis rissev jus lulu luossat guovllusis. Tjåhkkåj mállásav vádedijnes, fera mavva dahká. Iv mujte lahkev ga. Båndor sujtti, diedá gus, tjuottjot tjuodev råvnåv dassta lulun mákset. Tsiebanijt gåddå ja – vuoj! Lisá håjet sjuohkkij. Hájn vil suhttadam dal littjav! Sjnjierrá vuojaj Lisás buktema fávdda, sjtutjáj vil.</p>
<p>Lisá njuorris gielajn gåhtjoj: – Sjnjierrá, máhttsu ja ällon desti giehto gáhttojt jali ga bednagijt.</p>
<p>Sjnjierrá dávva guládijnes moattoj suojmma vuoja. Muodo lidjin guovggada, vuollegisát mahkkulij: – Mannon gáddáj, subttsánav de. Subtsastav manen guobusj gáhttojs ja bednagijs baláv. <em type="bold">18 </em></p>
<p>Jávrráj tjåhkanij fera mij låttijt ja juhtusijt. Ávdda ja Gurtte, Haŋŋá ja Guorgasj, ja galla miellagiddis ielle. Lisá åvdemusán slåhttå gáddáj vuojaj. <em type="bold">20 </em></p>
<p><em type="bold">Goalmát lågos Dåssjedis gilpos ja guhka subtsas </em></p>
<p>Jávrregátten lij ajtu oavdos juogos. Sjtäntjosåjak låtte ja suollnum juhtusa iehpevuogas muottájn.</p>
<p>Vuostatjin gatjádin diedon gåktus dal gåjkkåt. Hoalmmedin dassta ja båttåtja maŋŋela lij Lisá oahppásin loamkestime, mahkas agev sijáv luluj dåbddåm. Dagástaláj guhkev luoddjo Haŋŋájn, guhti gärddodij: – Vuorrasabbo lav dujsta, danen buorebut diedáv. Lisá ittjij suvva dåhkkida váni diedek man vuoras lij, valla Haŋŋá gis nádoj giehttomis. Ittjij lijssi njissat.</p>
<p>Sjnjierrá, oajválasjsiehke, gåjt vijmak gåhtjoj vegav tjåhkkidittjat. – Gåjkkådittjav juohkkahattjav ruvvaláhkáj. Gulldaluhtut muv! Tjåhkkidin daŋga bále stuor gievllen, sjnjierrá guovddelin. Lisá tjalme jillin Sjnjierráj, hujáj snuobastuvvat luluj jus ij fávdda lulu gåjkkåt.– De ham de! Sjnjierrá hållagådij. Lehpit gus jierijdam? Gullabihtit dal gåjkkåsamos diehtemam. Sjávvunuhtut då. Vuostasj sámegielak báhkogirjje lij Lexicon Lapponicum, jages 1780. Girjjegiellan lij <em type="bold">21 </em>ubbmemsámegiella. Gållin hájn guovtet tjuodes jages ienebusj åvddåla vaden giellasimme tjállin báhkogirjev–– – Vuoj! fuohkkij skielbestiddje Haŋŋá.– Majt? gatjádij Sjnjierrá snirva ájnat vähttsát. Tsuvkki gus majdik?– Ittjiv, moalgedij Haŋŋá.– Mielastim tsuvkesti. Joarkáv huoman. K. B. Wiklund guoradaláj gielav ja giellaåhpav tjálij, de oattjojma báhkogirjátjav. Mielastimme dahta lij–––– Lej mij? gatjádij Ávdda.– Dahta. Sjnjierrá rábmásit vásstedij. Diedon dal diedá mij <em type="italic">dahta </em>le.– Diedáv mij <em type="italic">dahta </em>le, buoragit tjabu, gå <em type="italic">dahta </em>le juoga, javlaj Ávdda. Álu suohtas jali buorre. Gatjádiv, gåktu lij mielastimme gå báhkogirjev almodin? </p>
<p>Sjnjierrá ittjij gatjálvisáv diehtten dagá, ájnat joarkkelij: – Mielastimme lij ávkken, sierraláhkáj gå vuodon lij Grundströmaj ietjas báhkogirjev tjáledijn. Dahta gis le juohkka dálásj báhkogirje vuodon. Gåktu li duv vidjura dálla? Lisáj jårgijdij Sjnjierá håladijn. – Luvvasabbo ájgedisvuodas, suráj Lisá. I galla dådnå vån gåjkkåda. <em type="bold">22 </em>– Jus luluj navti, jahtij Gurtte mihát badjánattijn. Doarjov tjåhkanibme dåhkkit dalága mierredip hiehteviehkev.– Sáhkada sáme! Guorgasj bielkestij. Iv dádjada lahkev ga duojs bágojs. Värámus, iv dunji ga luohteda! Guorgasj oajvev tjiegaj måjådittjat, ietjá låtte sjliesjkedin. </p>
<p>Gurtte lij asjmen: – Sidáv javllat válggagilpos luluj gåjkkådit. – Mij válggagilppusijt? Lisá ittjij ajtu sidá diehtet, valla Gurtte ganugastij vuordedijn soames juojddá moalget. Ij lim aktak majdik ivtátjit. De Lisá hähttuj gatjádittjat.– Buoremus vuohke tjielggit, subtsastij Gurtte, le gilpustallat.</p>
<p>Soajtá gähttjalit soames dálvvebiejve, danen tjielggitjit lav Gurte láhkáj.</p>
<p>Vuostatjin Gurtte sárgoj gilposláhttojt gievle lágátjin. – Hámev iv snivva jerudalá, javlaj. Juohkusav hájedij hijoj hájoj. Ittjij gullu <em type="italic">gárves, viehkkás, vuolggit </em>, ájnat viehkkájin guhtik guovllusisá. Ij lim álkke diehtet goassa ållijin gilpustallamis. Gå lahkke tijmav lidjin viehkam, de Gurtte hähkkat gahkkadij: – Gärggam lip gilpustallamis! </p>
<p>Gilpustalle tjåhkanin låtte birra, muodanam ja gatjáda: – Guhtimusj vuojtij? <em type="bold">23 </em></p>
<p>Gurtte ittjij buvte vásstedit ájádalák vuostak. Guhkev usjudaláj, tjuvdde gállon. Iehtjáda sjávot vuorddin. Vijmak sárnoj: – <em type="italic">Juohkkahasj </em>le vuojttám, gájkajda bálkkidusáv. – Valla guhtimusj bálkkidusáv gálggis? moadda giela jässkun.– <em type="italic">Duohta </em>, diedon, Gurtte vásstedij giejggidijn Lisáj. Slåhttå girmmodij Lisá birra namás iehpedájon gihkadattijn.– Bálkkidusá, bálkkidusá! </p>
<p>Lisá ittjij åvvånis diede majt dahkat, tsåkkåj giedav sålbbåsis. Råkkåstij hálmugijt ja dajt juogatjij. Vuorbben ällim sálltetjátjes suollnum. Nuoges lij, akta gesisik. – Allasis gåjt aj vaddis bálkkidusáv, duoddij Sjnjierrá.– Diedon, Gurtte duodastij. Mij iehtjádijt le sålbenit? jårgijdij Lisá vuosstij.– Dåssju suormmagoadásj, Lisá giehtoj gávkas gielajn.– Lagáda munji, gåhtjoj Gurtte.</p>
<p>Tjåhkanin Lisá birra vaden, Gurte mihát vuosádaládijn suormmagoadátjav: – Doajvvop lágedit lulu dáv tjáppa suormmagoadátjav. Gájka dan diehti ávvudin. <em type="bold">24 </em></p>
<p>Lisá mielas skadjin, valla suvva guovllin alvot de ittjij duosta tjajmastit. Guggŋidij váni hålak, dåssju alvot váldij suormmagoadátjav.</p>
<p>Dán maŋŋela bårrin hálmugijt; måjvvårasstin dan diehti. Stuor låtte gujddijin ettjin manen muoso ja unnep låttåtja boaktjánaddin. Sijáv vierttijin hárdduj spiedtjistittjat. Loapptin bårrusav, gievllen gis tjåhkkidin ja Sjnjieráv vájnnodin subttsánittjat. – Jáhtti duogátjistát giehttot, mujtá ham, mujttádahtij Lisá. Manen G-ajt ja B-ajt vasjoda, duoddistij tsamá, baláj Sjnjierrá luluj assjmat.– Mujna guhkke ja håjes le subttsasam, ja dajna ij la oajvve jali ga siejbbe! sjuohkedij Sjnjierrá Lisáj.– Ajtu guhka siejbbe, Lisá miededij gehtjadijnes säjbbásis. Valla manen nabdá hådjen? Gehtjaj siejbev gätjo ájgev Sjnjierá subtsastattijn, danen subtsas dán lágátjin sjattaj: <em type="bold">25 </em></p>
<p><em type="italic">Sjnjierrá iejvvij moarev boassjon, javlaj, goappátja riektáj mannon, hástáv duvva duobbmára åvddåj. </em></p>
<p><em type="italic">Boade, iv dal månnå vuorno,ássjev vuornágisájn guládinno. </em></p>
<p><em type="italic">Ajtu, udnásj ideda, mahkka gávnadit mujna älla. </em></p>
<p><em type="italic">Ivtij gis Sjnjierrá, dahta dal vierrá, duobmárahtá dåssjev ájgev gålådin. </em></p>
<p><em type="italic">Iesj lav duobmár, vuornágis adjáj, tjielggij sluogas moarre Sjnjierráj, gähttjalav ássjev,iv de dåssjev, duobbmitjav duvva gáhtto njálmmáj. </em><em type="bold">27 </em>– Dådnå i gulldala! Sjnjierrá ivtij Lisáj. Mavva usjudalá?– Luojte ándagis, Lisá ánoj njuorot. Vidát gávan lidji, mujtáv.– Iv lim galla! sjägoj Sjnjierrá.– Tjuolmma! gijkadij Lisá, gárves viehkedittjat. Viehkedastáv tjoavdátjit!– Allu då! Iv vähkát lágeda, snarralij Sjnjierrá mähtjánattijn. Suhttada muvva dakkárijt håladijnát! </p>
<p>Liságusj luojoj: – Ij lim mielam milta! Iesj ilá álkket asjma. Sjnjierrá dåssju tsarástij vásstádussan. – Moaddu ja ålliju subtsastimes! Lisá huvkedij. Iehtjáda säbrrin: – Máhttsu då! Valla Sjnjierrá nádoj, guhkebuttjaj guotsaj.– Suddo ittjij bátse, Haŋŋá sjuohkestij gå Sjnjierrá lij gáhtum. Ráppes javlaj niejddasis, Niejddam, oahppu dal moarádik årotjit.</p>
<p>Niejddas vásstedij njálmosta: – Gáhttiju njuoktjamat. Iesj tjabu skáltjos gádoda gierddisvuodav. – Sávav Däjnám diehki, Lisá bigodij, vájku gis aktasik hålak. Jåhtelit luluj Sjnjieráv máhtsadit.– Guhti le Däjnnát, jus luluv gatjádit? Haŋŋá gatjádij. <em type="bold">28 </em></p>
<p>Lisá miellusit vásstedij, agev hiebaj juhtusistes subtsastit: – Gáhttum le Diejnne. Smidá ban sjnjierájt bivdátjit. Doajvov lulujda bessat vuojnátjit gå låttijt le bivddemin! Bårrå låttåtjav vallak gehtjas dasi.</p>
<p>Dássta slåhttå måråstij. Muhtem låtte gáhtjadin ierit; vuoras vuoratjis snivva ietjas gurppij diebllen, oarrenis: – Vierttiv sijddaj máhttsat, valla tjåddågam ij hieba gálos idjailmmáj.</p>
<p>Tsitsásj mahkkulij tjivgajdises: – Båhtit, tjivga! Beras lulujda oaddám juo. Duojna dájna årijn låtte hállánin, Lisá bátsij de aktu allasis. – Sávav iv lulu Diejnev bäggalam ga. allasis håjet hålaj. Avtak mielas ij lim miellagiddis, ietjam mielas le dán ájmo buoremus gáhttusj. Däjnnám lijka! Liságusj tjierruj vaden, jirbbahij ja hessum lij. Gulláj huoman juolgátjijt mälggadin guohtsamin, vájmmelit guovlastij jiena guovlluj. Vargga doajvov Sjnjierrá máhttsamin, subttsasis ållitjit. <em type="bold">29 </em></p>
<p><em type="bold">Nälját lågos Njoammel Vuollátjav goahtáj rádjá </em></p>
<p>Bieddjis Njoammel bådij suojmma njålgå. Suráj, vuojnnet láhppám lij juojddá. Lisá guláj allasis mudárdij: – Rådnik, rådnik lijka! Suddilme huodám ja muoddám ja muv siegŋaguolga. Sårmmi muv, nav guhkev gå buojda le buojda. Gåsi luluv dajt guodám?</p>
<p>Lisá månaj bieddjis gistájdis ja sejvunav åtsåj, buorremielagin adjáj iesj åhtsågådij. Ájnat ällim gånnå ga. Gájkka lij vuojnnet ietjájduvvam vuojadime maŋŋela. Stuor ladnja bievdijn ja uvsatjijn lij gáhtum.</p>
<p>Njoammel ielvij Lisáv åhtsåmin, ja sjierggij: – Manen, Máddjá-Ánná, majt dáppe gis? Viehkala sijddasit, ásada munji gistájt ja sejvunav. De, viehkala! Lisá balláj, viehkalij Njoammela gäjggám guovlluj. Njoammel giejgij váni tjielggik, gåktu lij mäddám. – Jáhkij dievnárines lav, Lisá allasis javlaj viegadijnes. Alvaduvvá galla dádjadattijn guhtimusj lav! Beras luluv buktet sejvunav ja gistájt Njoammelij, jus dajt gávnnat luluv.</p>
<p>Håladijnes ájtsaj tjáppa goadátjav, girjjam uvsa gábles lågåj namáv <em type="italic">B. NJOAMMEL </em>. Tjáŋaj dasi goalkkalik, <em type="bold">30 </em>låpptåj ratjáj. Baláj oalle Máddjá-Ánnájn luluj äjvvalit, ja navtik jårbån luluj goades rájadallat. – Tjuollot ban, Lisá mudárdij allasis, njoammelav dievnnuhit. Diejnne dal ham muvva ruvvaláhkáj bargadahtisj. Lisá gåvvidaláj, gåktu luluj: – Lisásj! Ilmmusu då, vádtsájinno! Boadáv, jivnnam, ájnat váksjut hähttuv sjnjieráguorátjav desik Diejnne máhttsá, vaj sjnjierá e ålgus besa. Ij galla Diejnne lulu bállit iehtjama lunna årrot jus navti luluj märrádallat. </p>
<p>Dáj muttoj lij tjágŋam rádjánis lanjátjij, bievdde vinndekguoran. Gávnaj ham sejvunav gålmåjt bieddjis gistátjijt, avtajt doahppij. Vuolgedijnes ájtsaj ruvsatjav spiedjila guoran. Dálla ällim gilkkura bágojgum <em type="italic">JUGESTA MUVVA </em>, valla huoman rahpalij ja slaggáj. – Diedáv <em type="italic">juoga </em>oavdos dáhpáduvvá, färtta bále jugádijn ja bårådijn, allasis jáhtij. Gullat dal majt dát ruvsasj áhtá. Sávav stuoredit luluj muvva vaden, gievddam lav dal unnen årromis. </p>
<p>Stuoredij Lisátjav. jáhkkemistes jåhtelappot. Åvddåla loapptám lij lahkev ruvsas, de oajvves dejvaj rábev. Ruvsatjav guolbbáj biejaj, allasis sárnodijn: – Nuoges –-– doajvov iv desti guhkotja ––- dálla iv desti uksak ålgus besatja –-– Beras luluv nav ednagav jugák årrum. <em type="bold">31 </em></p>
<p>Ilá maŋŋet miededit! Lisá guhkoj ja stuoroj, ruvvaláhkáj hähttuj buolvvedittjat. Dan maŋŋela ittjij navti ga sjiehta. Gähttjalij viellidit vuostasj garŋŋel uksaj, maŋep oajves birra. Huoman stuoroj. Maŋemusát tsåkkåj giedav vinndegij, ruojdav riehpenij. – De iv máhte majdik vil dahkat, ihka mij luluj dáhpáduvvat. Mij dal mujsta sjaddá?</p>
<p>Vuorbbe tjuovoj Lisáv, skäddárruvsasj ittjij desti vájkkuda. Ittjij guhko. Valla iehpevuogas lij, ja vuojnnet ij lim goassak lanjás besatjit. Ij lim imáj hådjånij. – Hávsskebusj lij galla sijdanim, ussjolij Liságusj. Ittjiv agev stuoro jali ga unno. Sjnjierá jali ga njoammela ettjin duohku diehki håhtsoda. Vargga sávav iv lulu goassak mannam njoammelguorátjav vuolus. Huoman – huoman le ham rädno návti iellet. Imálusjáv mij le munji dáhpáduvvam. Dalloj gå subttsasijt låhkiv, jáhkkiv subtsas ij goassak oallen dáhpáduvá. Dálla gis iesj lav subttsasin. Girjev hähttuji mujsta tjálátjit, hähttuji galla. Ållessjattugin tjálitjav. Ájnat ållessjattuk lav juo, gávkkasit duoddij. Älla gåjt <em type="italic">dánna </em>saje hájn sjattatjit.– Valla de ham, usjudaláj Lisá, iv gus de goassak vuorastuvá? Juoktá hávsske. Iv vuoras áhkátjin vuorastuvátja. Vájku de ham agev hähttuv skåvllåj åhpatjit. Dahta galla esski mielastim luluj gávkas. <em type="bold">33 </em>– Tjuorbes Lisá! allasis vásstedij. Gåktu dánna åhpa majdik? Iesj i sjiehta ladnjaj, de e oahppogirje ga! </p>
<p>Navti hoalmmedij, bälostij vuostak avtav bielev, ja de gis nuppev. Almmaláhkáj ietjajnis dagástaláj. Hiejtij huoman gulldalittjat gulládijnes gielav ålggolis. – Máddjá-Ánná! Máddjá-Ánná! giella tjuorvoj, viettja gistájdam dakkavide! Guláj juolgátja duolmmun låpptåj. Lisá diedij Njoammel lij suvva åhtsåmin, danen snågårdij labudattijn. Vajálduhtij Njoammelis lij lågev tjuohte gierde stuoráp. Ällim oare dassta ballat dálla.</p>
<p>Njoammel uvsav gähttjalij rahpat, mavvas uksa rahpusij ladnjaj. Lisá garŋŋel danen anedij dahpan, ittjij ga Njoammel de nagá rahpat. Lisá guláj allasis tsuvkij: – De ham vinndegav goahtáj sjnjuvgeduv. – I galla <em type="italic">daggu </em>tjáŋa! Lisá gegaj, vuordij desik Njoammel lij vinndega åvdån. Hähkkat giedas gálggij ja ilmev snavkkalij. Ittjij mige njoamo, valla guláj Njoammel rägádij ja glássa smierkedij. Árvvedij soajttá jårråm muorjjevuorkkáj jali dan lágátjij. </p>
<p>Giella suhton bielkij, Njoammel sjägoj: – Biehtár! Biehtár! Gånnå la? Ja de gulluj amás jiedna: – Dála lav! Råggåmin ähppalijt! <em type="bold">34 </em>– Ajtu ähppalijt råggåmin! Njoammel moarrát hålaj. Boade viehkedittjat muvva dássta.– Biehtár giehto, mij ádajt le vinndegin?– Giehta le dahta! Bágov jienadij <em type="italic">giehhta </em>.– Giehta mahkas, gássa! Le gus goassak dan stuorev vuojnnám? Ålles vinndegav gåbttjå!– Gåbttjå galla, valla giehta le huoman.– Allis danna åro, gájdada davva dassta! </p>
<p>Guhkev lij sjávot. Lisá guláj tsamádasstin duolla dálla: – Ij la mielastim tjábbe, ij åvvånis! – Dagá gåhttjomam milta, hárgesbuojda!</p>
<p>Vijmak Lisá giedav ådåsis gálggij ja snavkkalij ilmev. Dán bále guláj guovtes rägádijga ja ienep glássa smierkedij. – Moadda muorjjevuorká li ham dåppen, Lisá usjudaláj. Majt lik dal gávnadibá muv vuosstij? Jus dåssju lulun muvva vinndegis ålgus giesset. Iv gåjt dánna sidá guhkebuv årrot.</p>
<p>Vuordij majdik gulák. Gulláj vieratjijt jubmamin ja moaddásav hoalmmedime. Dádjadij gallegasj bágutjav: – Gånnå li nuppe stagána? Ittjiv avtajs ienebujt buvte. Duommán li daha. Duommá! Buvte diehki, birek! Bieja <em type="bold">35 </em>dán tjiehkaj. Ale, tjaná aktij vuostak. E jåvså lahkev ga. Vuoj! Jåksi da. Ale snivástalá. Dalá, Duommá! Doahppi doagev. Gierddá gus dähkko? Gáhtti luovas åsijs. Tjärrán! Mähtjánihtit vuoles! </p>
<p>Jieddnát gullat äjvvalij ednamijn. – Guhtimusj navti miettij? Duommá, jáhkáv. Guhtimusj riehpenav goahtáj luojttát? Iv, iv galla <em type="italic">iesj </em>! Luojttáda <em type="italic">dådnå </em>de! Iv ban <em type="italic">månnå </em>! Duommá luojttát. Maná, Duommá! Oajvve gåhttju riehpenav luojttádittjat!– Duommá gus så hähttu riehpenav luojttádittjat? Lisá allasis tsuojggij. Duommáv dal lik gájgodi gájkas. Iv sidá Duommán årrot; riehpen le basske, valla jáhkáv máhtáv dåhku tjievtjastit. </p>
<p>Juolges biejaj riehpenij, ármi buvtij, vuorŋedij desik gulláj juhtusattjav juhtsamin riehpenin suv lahka. Allasis tjuottjodij: – Dála Duommá. De tjievtjastij garrasit ja vuordij, gåktus dal sjattasj.</p>
<p>Vuostatjin guláj gielajt javllamin: – Dale ban Duommá báhtar!</p>
<p>De Njoammel aktu: – Dådnå biestasiejne guoran, giddi suvva! <em type="bold">36 </em></p>
<p>De gis sjávvunij, ja giela vaden bálldabårruj dublledin: – Aneda oajves baddjen. Bávva. Ale buve. Gåktu lij, guojmmám? Majt dunji dagáj? Subttsána!</p>
<p>Rasjes giella sjnjitjoj. Lisá jáhkij Duommá hållamin: Na jurra de diedáv. Bierggijiv, valla ilá hämssárasstám lav subtsastittjat. Diedáv dåssju juoga däjvvá muvva dagu gamparbállov ja badjánav vuobmanháksan. – Badjáni galla, ráddna! iehtjáda guorrasin.– Boalldup goadev boalldet! mierredij Njoammel Lisá jieddnát várrodattijn:– Jus boaldá, de Diejnev biejav dijáv oagodittjat. Dasi de boahttubihtit!</p>
<p>Sjávvunin dalága. Lisá ussjolij: – Majt dal gávnadittji? Jus lulun jiermmá, de lulun dähkkov tjoavddet.</p>
<p>Ruvvaláhkáj dullugåhtin vaden, Lisá guláj Njoammelav: – Dudnodievva luluj nuoges, álgon gåjt. – Massta så dudnodievva? Lisá imájdaláj; ájnat ittjij joavde imájdalátjit. Boahtte båttå vinndegav gärgátjijt navoldij. Muhtema däjvvin Lisáv muodojdises.– Häjtáv dáv, allasis javlaj ja tjuorvvistij, allut då navti dahku!. Sjávvunij vaden ja hiejtij navoldimes. <em type="bold">37 </em></p>
<p>Lisá alvaduváj ielvedijnes gärgátja lidjin gáhkutjin sjaddam. Sluogas oajvves huomahij: – Jus luluv gáhkutjav bårråt, de dahta luluj stuoredit jali unnedit muvva. Iv desti máhte stuorrot, de unnedusá.</p>
<p>Njielaj gáhkutjav, vuorbben unnogådij. Uvsav sjiehtadijnes de viehkalij goades ålgus. Iejvvij judosslåhtåv ja doahkev várddahime ålggon. Suddilme dädtjulahka, Duommá, lij guovddelin, guovtet tsiebanis guotteduvvam. Juojddá slakkaj ruvsas. Validin Lisáj vallak idij, mavvas Lisá báhtarij ja tjiehkádij suohkkis vuobmáj. – Vuostatjin, Lisá gieverdattijn guovlodij. Vierttiv ieme stuorrudahkan sjaddat. Dan maŋŋela juoktá jåvsådit tjáppa gárdátjij. Buoremusát navti, jáhkáv.</p>
<p>Gullunagi buorre guovludahka, álkke ja tjielgas. Gássjel lij huoman diehtet, gåktu álgget. Miehtsen surá hielkedij juoŋga tsielastattijn oajves bajelt. Bajás gehtjastij.</p>
<p>Ihkát stuorra ådåk jårbbåtjalmagin suvva guovlaj, delagis ruojdav gálggij Lisáv duohtastittjat. – Ådågasj! Lisá ådågav låkkij. Gähttjalij sjnjurgádit ájnat baláj nälggomin luluj, de jáhkij ådåk luluj suvva bårrå juska venagit låkkij.</p>
<p>Jurra de diedij majt dagáj rissátjav doahppidijn ja ådågij gálggidijnes. Ådåk tjiellij ávujn, ratjáj risse lusi, dassta mahkas måråda. Ådåga skuvádijn Lisáv de Lisá gáhttistij <em type="bold">38 </em>edna biesstaga duohkáj, vaj ij lulu guohttsut. Vallak nuppen bielen idij, de ådåk gis vaden ratjáj risse lusi. Huvnjágij juhti nav ratjáj dan lusi. Lisá, usjudalá dáhta lij dagu gierrisijn jieŋan stuvssit, gå hähttu gáhttit vaj i vuoddju, viegaj vaden biesstaga nuppe bälláj. Ådåk guohtsalij Lisáv skuvá risse vuosstij, de guhkás maŋus gis. Agev sädot tsiela, desik hagŋada ättoj. Stuorra tjalme vargga tsápptsot ja guhka njuovtjam njálmes gahtsaha. </p>
<p>Lisá máhtij báhtarit, de dalága luovvij bádan. Viegaj desik dahppaluváj ja ådåk mälggadin tsielaj. – Man tjábbe gis lij ådåk! Lisá miededij vuodjagiedjega vuosstij vuojŋadime. Siejvij varás ilmev njálmmásis lastajn. Åhpadam luluv suvva duosi dási, jus– jus luluv duolla stuorrudahkan årrum. Vuoj! Vajálduhttám lav vargga vierttiv sjaddat vaden. Gähttjat gåktus dal dáv? Vierttiv juojddá båråstit jali juhkat, valla mavva?</p>
<p>Ihkeva gatjálvis lij galla, mavva? Lisá gehtjadaláj giedjegijt ja rásijt ietjas birra, ájnat vuojnek lij hiebalgis bårrusav jali ga juhkusav. Stuor guoppar lij lahkanis, jäbdda guhkke Lisájn. Gå guoradallam lij vuolev, bielijt, ja duogev, de huomahij adjáj bajelt gehtjastit, mij luluj danna. <em type="bold">39 </em></p>
<p>Lisá slieŋadij guopparrabdav. Tjalme äjvvalin stuorra, gieda ruossot tjåhkkåhiddje alek Suovsajn. Sjáv–sjávot suovastij, váni ájtsak Lisáv jali ga iehtjádav. <em type="bold">40 </em></p>
<p><em type="bold">Vidát lågos Suoksa bagát </em></p>
<p>Suoksa ja Lisá gehtjadalájga guojmme guojmeska ånigattjav sjávot. Suoksa gádodij suovav njálmestis.</p>
<p>Nagergielajn hålaj: – Guhtimusj le dal <em type="italic">dådnå </em>? </p>
<p>Ittjij aloda buoret ságastalátjit. Lisá jieppada vásstedij: – Iesj .. iesj jurra de diedáv. Dálla gåjt. Idedis smaredattijn diehtiv, valla moaddi lav ietjájduvvam dan maŋŋela.</p>
<p>Mavva dajna giehto? javlaj Suoksa. Tjielggi! – Iv buvte ietjam tjielggit, luodjomláhkáj, Lisá giehtoj. Iv la iehtjam, vuojná.– Iv vuojne, moalgedij Suoksa.– Iv buvte buorebut buojkodit, Lisá tjábbát vásstedij. Iv iesj ga gierda dájt vidjurijt. Moatten stuorrudagán årrot hiemssi.– Ij, moalgedij Suoksa vaden.– Na vájbi de illa dádjadam hájn, javlaj Lisá. Valla avta biejve vil tjuolmada, ja dan maŋŋela gis biejvvelådden sjatta. Diedá ham davva, ja de mielastit le unnin tjuollot, ij gus? <em type="bold">41 </em>– Ij åvvånis, goalmádis Suoksa moalgedij.– Márjju le mujsta ietjálágásj, Lisá javlaj. <em type="italic">Munji </em>galla luluj tjuollot.– Dådnå! Suoksa rábmásit gåhtjoj. Guhtimusj le <em type="italic">dådnå </em>? </p>
<p>Álgos vaden ságastallagådijga. Lisá asjmaj Suovsa <em type="italic">ihkeva </em>oanes gárgadisájda, ja alvot gatjádij: – Mielastim galga subtsastit guhtimusj le <em type="italic">dådnå </em>dal. – Manen, gatjádij Suoksa. </p>
<p>Gássjelis gatjálvis, Lisá ittjij gávnada vuogas oarev. Suoksa vuojnnet gávkalusjáj, de Lisá jårgijdij ja ietjá guovlluj vuolgij. – Moatto! Suoksa gåhtjudij. Mujna li ájnas ássje giehttot!</p>
<p>Gullat lij rädno de Lisá moattoj. – Allu då suhttu, bagádij Suoksa.– Dåssju davva gus giehto? Lisá suhtov njielaj máhtudagájis milta.– Iv, javlaj Suoksa.</p>
<p>Lisá mielas vuordedahtte lij vájku gåktu. Ällim ájnnasap dahkamusá, ja márjju luluj subtsastit ájnnasav. Suoksa suovastij hålak oanegattjav, desik giedajt luojtij ja suovav <em type="bold">42 </em>váldij njálmestis. Gatjádij de: – De ham de. Le gus ietjájduvvam? – Baláv lev, Lisá vásstedij. Iv mujte dagu åvddåla, iv la ga avtan stuorrudagán båttåtjis ienebuv!– <em type="italic">Majt </em>i mujte? jäskoj Suoksa.– Gähttjalam lav gärddodit <em type="italic">Gåktus hublusj </em>, valla tjadá rievddam, Lisá håjet giehtoj.– Gärddoda <em type="italic">Vuorastuvvam la, Áhttjám Vuollá </em>, Suoksa gåhtjoj. </p>
<p>Lisá giedajt ruossij álgedijn:</p>
<p><em type="italic">Vuorastuvvam la, Áhttjám Vuollá, nuorra ålmåj sárnoj, </em></p>
<p><em type="italic">Vuopta li dujsta tjuorgudam; </em></p>
<p><em type="italic">Huoman oajvát nanna tjuottjo biejves bäjvváj – </em></p>
<p><em type="italic">Le gus, guhka agenit, biedalam? </em><em type="bold">43 </em></p>
<p><em type="italic">Nuorrudagánim, áhttje Vuollá vásstedij bárnnásis, </em></p>
<p><em type="italic">Balliv vuojŋŋama skadjali; </em></p>
<p><em type="italic">Dálla gåjt diedáv älla dakkára mujna gis, </em></p>
<p><em type="italic">De färtta biejve navti dahkali. </em></p>
<p><em type="italic">Vuorastuvvam la, tjiddij nuorra, dagu åvdebut subtsastav, ja buojddum ihkát stuorren; </em></p>
<p><em type="italic">Huoman gievlev gahppada goahtáj uksabälláv – </em></p>
<p><em type="italic">Tsuojggi, mij le dasi oarren? </em></p>
<p><em type="italic">Nuorrudagánim, giehtoj áddjá, rávvis duhpojt sjavnjedijn, </em></p>
<p><em type="italic">Lahtasijdám lásjmugin anedav: </em></p>
<p><em type="italic">Dájna vuojddasijn, oastá hálbes biednigijn, </em></p>
<p><em type="italic">Bája dunji vuobdátjit muhtemav. </em></p>
<p><em type="italic">Vuorastuvvam la, tjiddij nuorra, ållula dujsta vájbbin </em></p>
<p><em type="italic">Suoskatjit buojdes iehtjádav; </em><em type="bold">44 </em></p>
<p><em type="italic">Huoman gásav loappti, dávtijn ja dålgijn – </em></p>
<p><em type="italic">Giehto, gåsstå råkkåsti gievrrudagáv? </em></p>
<p><em type="italic">Nuorrudagánim, áhttjes javlaj, njuolgadusájda vuosediv, </em></p>
<p><em type="italic">Juohkka rijdov áhkájnim rijddiv; </em></p>
<p><em type="italic">Ja ållulijdám gievrrodiv, </em></p>
<p><em type="italic">Bisotji dal desik duvva vaden iejvviv. </em></p>
<p><em type="italic">Vuorastuvvam la, tjiddij nuorra, iv lulu jáhkkám </em></p>
<p><em type="italic">Tjalmmát li nav starjjela; </em></p>
<p><em type="italic">Huoman gärmmahav la njunnjásit dabrijdam – </em></p>
<p><em type="italic">Gåktus nav sluogas la? </em></p>
<p><em type="italic">Vásstedam lav gålmmå gatjálvisá, nuoges le dat, </em></p>
<p><em type="italic">Javlaj de áhttjes; ale bivtjudalá! </em></p>
<p><em type="italic">Jáhká gus ålles biejvev visjáv gulldalit? </em></p>
<p><em type="italic">Mähtjána, ietján buoldav vuolus rájadalá! </em><em type="bold">45 </em>– Ij lim duolla, Suoksa ivtij.– Ij <em type="italic">ållu </em>duolla, baláv, Lisá jieppadij. – Muhtem bágo li rievddam.– Mådtsot le álgos gähtjáj, mierredij Suoksa ja sjávvunij båttåtjav. </p>
<p>Suoksa vuostatjin hoalláj. – Man stuorrudagán sidá årrot? gatjádij.– Iv sierra stuorrudagán, Lisá vásstelastij. Ájnat iv sidá stuorrot ja unnot agev, diedá ham.– <em type="italic">Iv </em>diede, moalgedij Suoksa. </p>
<p>Lisá lij majdik sárnok. Ällim suvva dan láhkáj åvddåla vuosteldam, guláj asjmedime lij. – Dudá gus dal? gatjádij Suoksa.– Na sihtat luluv <em type="italic">unnin </em>vil stuorrolasstet, Suoksa-gieres, jus i lulu assjmat, Lisá subtsastij. Gålmmå bielge le nav uhtses guhkkudahka.– Ihkeva vuogas guhkkudahka le ban! moarádij Suoksa, vanádij ålles guhkkudahkasis. Jur gålmå bielge guhkke lij.– Iesj iv la dasi hárjjánam! ánoj Liságusj håjet. Allasis vil usjudij: – Sávav dá sjivnnjádusá e nav álkket suhtatja! <em type="bold">47 </em>– Hárjjána dasi, jaskadij Suoksa. Suovav máhtsadij njálmmásis ja navtik suovastatjáj. </p>
<p>Lisá gierddisit vuordij desik vaden hållagådij. Båttåtja maŋŋela Suoksa gis váldij suovav njálmestis. Gávastij guokti ja bådtselij. Guobbaris luojttádij, rássáj gissjvurij. Jurra de moalgedij: – Akta bielle guhket, nubbe gis oanet. – Gudi bielle? Gudi nubbe bielle? Lisá imájdaláj.– Guobbara biele, buojkodij Suoksa. Mahkas gullám Lisá ájádusáv. De hähkkat lij Suoksa gáhtum.</p>
<p>Lisá bátsij guobbarij gehtja, månnamin gåggu lidjin dan biele. Guoppar lij vuojn ållu. Viehka masjvalis gatjálvis. Salástattijn giedajt vuojnátjit man guhkás jåksåba de Lisá nibrrij bähkátjav goappátjijn giedajn. – Na goabbá le goabbá? allasis javlaj, svarkedij bähkátjav oalgesgiedastis. De guláj garrasit spähkkalij gájbevuolev. Gájbbe lij juolges däjvvam!</p>
<p>Suorgganam lij hähkkarievddamistes, ájnat mielastis ittjij joavde suorgganittjat. Fávdda unnoj, de bårrågådij nuppev biehkev. Juolgge gájbev diettij. Jurra de nagáj njálmev rahpat. Vijmak gåjt nagáj, ja njiellalij smålåtjav. – Oajvvám le vijmak luovas bessam! Lisá sjamudij. Dan maŋŋela suorgganij ielvedijnes ålgijdis åhtsålij. Vuolus <em type="bold">48 </em>gehtjadijnes vuojnij ihkeva guhka tjiebedav dagu ruoddnis dággen gålgijdiddje lastajs badjánime. – Maha lulun gájkka dá ruoddnis áda? Lisá imájdaláj. Ja gåsi gis mujsta oalge vuolggin? Ja ietjam giedaguttja, gåktu iv dunnuv vuojne? Labádahtij giedajdis sáhkadattijn, ájnat ittjij dajt ájtsa. Dåssju lastatja mälggadin vuollen råhpalin. </p>
<p>Ittjij giedajgum åle oajvvásis, de gähttjalij guvnjádit giedajdises. Ávvusij dádjadattijn nisskes såjåj ihka gåsi gärmmaha láhkáj. Vuorbástuvvam lij davva viŋgodime, ja buovtjatjit lij lastajda. Huomahij daha lidjin dåssju ietjas vájaldam miehtse muoraj gierraga. Hähkkat sádas råhtos moattodij. Stuorra vuoratjis lij muodojdises háledam ja garrasit dálla lij Lisáv dåsskåmin såjijisgum. – Germaj! rágoj Vuoratjis.– Iv la månnå germaj! Lisá asjmen bielkkelastij. Guode muvva!– Germaj, sárnov! oajostam Vuoratjis tjiddij. Gähttjalam lav juohkka láhkáj. Ihka mavva e lágeda! hagŋada duoddij.– Iv åvvånis buojkká massta giehto, Lisá javlaj. <em type="bold">49 </em>– Fállam lav ruohtsajt, muorjijt ja vistijt gärmmahijda, Vuoratjis jårkij váni berusta Lisáv. Mavvas gärmmaha! Iv gåktu ga dudáda! </p>
<p>Lisá hämssárasstám, valla ittjij jáhke lijssi majdik tsuvkket åvddåla ålli. – Mahkas ij lulu nuoges månijt lállet, Vuoratjis gujddij. Valla hähttuv váksjot gärmmahijs idja biejvve! Iv la månnå oadet bállim gålmå vahkkuj!– Suddo duvva hárri, Lisá javlaj. Buojkkámin manen Vuoratjis lij suhton.– Jur alemus gierragij jåvsådattijn, Vuoratjis giljadij, ja jur jáhkedijnám bessam lidjiv sijás, de ban dådnå almes ihti! Vuoj! Germaj!– Iv la <em type="italic">månnå </em>germaj, sárnov ban dunji! Lisá tjiddij. Månnå lav– Månnå lav–– Na de nav! <em type="italic">Guhtimusj </em>la de? Vuoratjis gágádij. Älváv juojddá gähttjala gávnadit!– Månnå – månnå lav nejtsusj, Lisá juorrulij mujtedijnes gájkka udnásj rievddamav.– Jáhkedahtte galla tjielggiji! Vuoratjis ebdalusjáj. Moadda nejtsutja lav jagij nalluj vuojnnám, valla iv goassak duv lágásj guhkatjiebedav! Illa galla nejtsusj! <em type="bold">50 </em></p>
<p>Germaj la, ij lijssi nádot. Dálla gåjt subtsastittja illa månev ga muossádam! – Muossádam <em type="italic">lav </em>, ajtu, Lisá váges mánnán miededij. Mavva nejtsutja e månijt bårå gärmmahij láhkáj. Diedá ham davva.– Iv de galla dasi åskelda, åskeldahtes Vuoratjis javlaj. Jus dal nejtsutja månijt båråtji, de littja ham juoktá gärmmaha. </p>
<p>Ådås lij dáhta Lisáj, navtik sjávvunij guokta båttåtja. Vuoratjis háhppidij duoddistit: – Månijt la åhtsåmin, davva ban árvvedav. Manen gis le munji ájnas juska la vil mánná jali germaj? – Allasim le gåjt ájnas, Lisá gáhtjos javlaj. Ájnat iv la dal månijt åhtsåmin. Ja vájku luluv, de iv lulu sihtat månij <em type="italic">dat </em>. Iv njuosskasin bårå.– Mähtjána de! moalgedij Vuoratjis busken, tjåhkkidattijn ruoptus bässásis. </p>
<p>Lisá lamáj muoraj gasskaj juska tjiebedis åvsijda snårruj. Ganugasstet hähttuj duolla dálla ietjas tjoavdátjit. De mujttáj giedanis hájn lidjin guopparbähkátja. Tjábbát nibrudatjáj aktas nuppe biehkev, guhkoj ja oanoj desik sådnå ieme guhkkudahkan sjattaj. <em type="bold">51 </em></p>
<p>Mälggat lij dat rájes gå lij ieme stuorrudagás lahka, oavdos lij vuostak. Hárjjánij galla, ja ietjajnis rudnagådij iemeláhkáj: – De ham lahkke guovludagám ållijiv. Oavdo li ban dá rievddama. Agev váni diedek lav boahtte hámestim! Dálla lav edesik duolla stuorrudahkan. De vuolgguv tjáppa gárdátjij. <em type="italic">Gåktus </em>gis dávva de? </p>
<p>Javladijnes dávva bådij jierris sadjáj. Danna goadásj lij nielje slábe allak. – Guhtimusj de dánna årosj, Lisá usjudaláj. Ij gåjt hieba dán stuoragin guossidit. Balditjav årrojt häggagähtjáj. Lisá nibrudatjáj oalgesgieda biehkev. Ittjij vuolge goade lahkusij åvddåla gieda mahten lij ådnum. <em type="bold">52 </em></p>
<p><em type="bold">Gudát lågos Svijnne ja pihper </em></p>
<p>Lisá gehtjadij goadátjav oanegattjav. Imájdaláj majt dal dahkat. Hähkkat barggogárvo dievnár viega bådij miehtses. Lisá mielas lij dievnár barggogárvoj diehti. Ietján, jus dåssju muodojstis luluj månnam, de luluj guollen nabddám. Dievnár goalkodij goade uvsav tjavgga tjuhtájgum. Nubbe barggogárvo dievnár goade sissta uvsav rahpalij. Jårbbåmuodo, tsuobbu stuortjalmak. Lisá ájtsaj dievnár guoktán lidjin bárggeldam vuopta slievvarijn. Lisá mielas lij miellagiddis diehtet manen návti dullujga, de njágaj vuobmerabddaj.</p>
<p>Guolle-dievnár råkkåstij gieda vuoles stuor girjev, mij lij vil ietjas mahte, ja gálggij nubbáj alvot javla: – Fruvváj. Rådnik gåhttju roahtov skáradittjat.</p>
<p>Tsuoppoj-dievnár gärddodij avta alvosláhkáj, dåssju báhkosajijt rievdaj: – Rådnigis. Gåhttju Fruvváv roahtov skáradittjat.</p>
<p>Guggŋidijga guojmme guojmmásiska vaj vuopta tjadnasin.</p>
<p>Lisá nav tjajmaj vaj hähttuj viega mähttsáj máhttsat balá dievnára gulájga. Guovlastattijn vuomes lij Guolle- <em type="bold">53 </em>dievnár gáhtum, guojmmes gis tjåhkkåhime uvsa guoran, tjuorbet guovla almmáj. </p>
<p>Lisá guossedij uksaj, goalkkalij. – Ij lijssi goalkodit, dievnár javlaj. Dan sivá libá návti: Iesj lav duv bálldalin uvsa åvdån. Goaden nav juhtsi, e duvva manenik gulá.</p>
<p>Edna juhtsa lij galla sisbieles. Hålvvun ja gassnin, duolla dálla skuolaj dagu giebnne rujtajn lulujga guolbijn äjvvalam. – Viehkeda, Lisá vájnnodij. Viehkeda muvva goahtáj.– Soajttá ávkke luluj goalkodimestit, Dievnár giehtoj. Jus dal gaskanimme luluj uksa. Jus dådnå lulu goaden, de lulu goalkodit vaj iesj luluv ålgusjbieles rahpat. Gehtjadaláj almmáj håladijnes. Lisá mielas ittjij ulmutjahte.– Márjju ij viehkedit buvte, Lisá allasis javlaj. Tjalme li sujsta nav baddjen gállonis. Soajttá galla gatjálvisájt vásstedahtjat. Gåktus goahtáj luluv tjágŋat? gatjádij jieddnát.</p>
<p>Tjåhkkåhittjav dánna, Dievnár låmkadastij. Ihttátjij.</p>
<p>Goade uksa rahpusij, stuor fádi girdij ålgus. Njuolgga Dievnára oajvváj, ájnat laptostij njunjes smierkeda muorajda duogenis. <em type="bold">54 </em>– Jali vájbi maŋep bäjvváj, jårkij Dievnár ieme gielajnis dagu mahkka ij lim dáhpáduvvam.– Gåktus de goahtáj tjáŋav? Lisá gatjádij jieddnáp gielajn.– Le gus tjáŋatjit åvvånis? gatjádij Dievnár. Dale ham vuostasj gatjálvis. </p>
<p>Lej galla, ájnat Lisá ittjij miellusit gulldala. Ienni mudárdij: – Siellde. Dá sjivnnjádusá nav tsihpi. Biedalav!</p>
<p>Dievnára mielas lij buorre gärddodit unnin rievddam hámen: – Tjåhkkåhav dánna, galle biejve nalluj. – Majt gis de danna tjåhkkåhattijn dagá? Lisá jäskoj.– Majt luluv sihtat, sjnjurgudatjáj Dievnár.– Iv visjá dajna rudnat, Lisá suráj. Biessegáma le ham! Lisá rabáj uvsav ja goahtáj tjáŋaj.</p>
<p>Lisá bådij stuor gievkanij. Suovvan lij siejnes säjnnáj. Fruvvá tjåhkkåhij gålmåjuolgak ståvlåtjin, njuorakmánáv jivkkomin. Biebbmodahkke dålå bajelt njahkkahime, dievas jupptsarujtav fierromin. – Ilá ruddim juptsav! Lisá gasnestij.</p>
<p>Ilá rudda lij ilmen. Tjabu Fruvvá gasnestij, mánná gis gasnij ja rägoj båttå dagi. Dåssju biebbmodahkke ja <em type="bold">55 </em>måjudalle gáhtto ejga gasne. Gáhtto måjudij bieljes bälljáj. – Subtsastit lulu dal hájn manen gáhttut nav måjudallá? Lisá várrogisát vájnnodij. Ittjij diede jus hiebaj vuostatjin hållat.– Dahta le Nirvugáhtto, danen. Svijnne! </p>
<p>Maŋemusáv nav hähkkat tjuorvvij, vaj Lisá hielkedij. De ielvij mánnásis lij bielkkemin, ij ga Lisáj. Lisá de buosjoj ja jårkij: – Ittjiv diede Nirvugáhtto agev måjudalli. Ittjiv gis åvvånis ga diede gáhtto bukti måjudallat. – Gájkka má bukti, Fruvvá diededij. Ienemusá måjudalli.– Iv avtak dåbdå måjudalle gáhttov, Lisá tjábbát javlaj. Dudáj ságastallamij.– I gåjt de heva diede, moalgedij Fruvvá. Dale ban diehto dunji. </p>
<p>Lisá mielas ij lim åvvånis buorre dakkár moalgedimev gullat. Valla sluohkasin luluj mielastis ådåsijt giehttogoahtet. Gávnadattijn ådåsijt de biebbmodahkke låggŋij juptsav dålås. Luossagådij gájkav gieda ållusin Fruvváj njuorakmánájnis. Sjtáttjojt, gárijt, fádijt. Fruvvá ittjij diehtten dagá vájku dejvadaláj ja njuorakmánnás juo åvdutjis rägoj. Ij lim máhttelis ielvvet jus báktjij jali ij. <em type="bold">57 </em>– Vuoj, <em type="italic">majt dal hájn </em>dullubihtit? Lisá luojoj, gamparda balos. Dale gå de njunnjes hivástahttá! Lisá tjuorvvij sjtáttjo vargga Fruvvás njunjev jalá vásedijn.– Jus gájka lulun ietjasa ássjijt berustit, murádij Fruvvá, de luluj ájmmo buorebut jåhtet.– Ij lulu ávkken, Lisá vuosteldij. Máhttelis lij dal máhtudagájt vuosádallat. Ussjola idja ja biejvve lulujga måjvvårasstet! Ednam ietjas birra gärssul, guolmut ja guovsoj vuolas.– Vuolastit! tjuorvvistij Fruvvá. Vuolasta näjtsos oajvev! </p>
<p>Lisá muoden guovlastij biebbmodahkkev, jus dal gulldalij, valla sådnå dåssju juptsav fieroj gulák. De Lisá jårkij: – Guovsoj vuolas, mujttet, jali vuolas gus guolmudattijn? – Ale muvva háre, Fruvvá bielkij. Iv månnå ájgev buvte. Navti de mánáv vaden sujttigådij, juokkirak lávllagav lávlo. Mánáv sjavnnjelastij juohkka gárgadisá maŋŋela: <em type="bold">58 </em></p>
<p><em type="italic">Bielke unna báhttjasit, dienntji gasnedijnes; </em></p>
<p><em type="italic">Dåssju hárddemin le </em></p>
<p><em type="italic">Diehtá dådnå suhttamin de </em>(Biebbmodahkke ja mánná sebrajga) ::Vå! Vå! Vå!:: </p>
<p>Lávlodijnes maŋep versav Fruvvá garrasit håjgådij mánáv askenis, suddilmme rägoj vaj Lisá jurra de bágojt guláj.</p>
<p><em type="italic">Bälkáv báhttjasim, dienntjiv gasnedijnes; niektijus dal hájn pihppárav hálijdattijnes. </em><em type="bold">:: Vå! Vå! Vå!:: 59 </em></p>
<p>Biebbmodahkke bálkestij sjtáttjov maŋen, ájnat jurra de massij.</p>
<p>Lisá mánátjav låssådit duostoj. Dahta lij gåmbal. Gieda ja juolge gihttjahin färtta guovlluj. Lisá mielas lij dagu merranásste. Suddilmme svállá láhkáj rusoj Lisáv duostodijn, ja nåv jårgijdij ja jållurij fármen vaj Lisá ájnna dahkam álgon lij dåssju mánáv adnalit.</p>
<p>Duollidam mánáv, dahta le juoktá tjuolmadam ja de oalgesbieljes ja gårojuolges tjavgga adnalime, de Lisá davva varres ilmmáj guottij. – Jus iv mánáv fáronim válde, de jábmá biejve nalluj. Iv gus iesj lulu gåddemij säbrramin jus luluv suvva guodet? Lisá usjudaláj. Ale rågo, bielkij Lisá mánnáj. Navti i ulmutjahte.</p>
<p>Mánásj vaden rågostij. Lisá guovlaj muodojdis dádjadittjat mij vájvedij. Ittjij gåjt guoktálatta njunnjes lij siegŋa. Tjalme gis lidjin ilá unne, tjabu njuorakmánnáj ilá unne. Lisá ij lim jus riekta åvvånis mielastuvvam dasi. – Márjju dåssju hagŋadij, Lisá ájádaláj tjalmijdises guovlasta jus ganjáldam lulun. Ällim.– Jus svijnnen sjatta, gieres, Lisá alvot giehtoj, de iv dahkamuhájt dujna lágeda. Mujttu då dávva! Mánágusj hagŋadastij, jali rågostij. Gássjel tjuolldet. Navtik sjávot lijga goappátja oanegattjav. <em type="bold">60 </em></p>
<p>Lisá usjudallagådij: – Majt dal dájna gå sijddasim máhtsav? De mánná sälldát rågoj. Suorgganam Lisá gehtjastij muodojdis. Dán bále ittjij juorri. Ij lim svijnes ietján. Mielastis tjuollot luluj davva hájn guoddet.</p>
<p>Ednamij de luojtij. Ávvusij vuojnedijnes jálot vuobmáj guohtsalij. Lisá usjudij: – Jus hájn luluj sjaddam, de luluj galla vastes mánná. Valla tjáppa svijnne. Árvustallagådij ietjá dåbddåm mánájt, gudi svijnnen lulun dåhkkit. Jus dåssju diehtám luluv, gåktu sijáv luluv rievddadit... Lisá alvaduváj vuojnedijnes Nirvugáhttov oavsen tjåhkkåhime.</p>
<p>Gáhtto dåssju nirvudaláj Lisáv ájtsadijnes. Lådjen vuojnnuj Lisá mielas. Galla huoman guhka gattsa lidjin ja moadda báne gis. Danen vieledisj Gáhttov. – Nirvudiddje Gisse, Lisá jieppada álgij. Ittjij árvveda mat mielas luluj dan namá hárráj. Valla Gáhtto dåssju hájn vil gåbdebuttjat nirvudij. Duhtá, Lisá ussjolij ja jårkij. Subtsastit gus lulu munji gåggu vádtset?– Gåggu ham mierret gåsi sidá, Gáhtto vásstedij.– Iv berusta gåsi, Lisá álgij.– Avtajt le ham de gudi guovlluj gieverda, javlaj Gáhtto.– Gå dåssju <em type="italic">juosik </em>jåvsådav, Lisá tjielggij.– Diedon jåvsåda, javlaj Gáhtto. Nuohkásav váttsedijnát. <em type="bold">62 </em></p>
<p>Lisá guláj ittjij lijssi vuosteldit, de iehtjádav guládij: – Ma ulmutja dánna viessu? – <em type="italic">Duon </em>guovlluj viessu Gahpergoarro, Nirvugáhtto giejggij oalgesjuolgijnis. Ja <em type="italic">dån </em>guovlluj gis årru Hubigis Njoammel, nuppijn juolgijn giejggij. Guossida goappáv sidá. Goappátja libá bieriga libá goappátja.– Valla iv månnå sidá skajij lunna årrot, Lisá luojoj.– Na, i de soaptsotja gånnå ga. Gájka lip skaje dáppen, tjielggij Gáhtto. Iesj lav skadje. Dådnå la skadje.– Manen diedá skadje lav? gatjádij Lisá.– Hähttu liehket, giehtoj Gáhtto. Ietján i lulu diehki boahtám. </p>
<p>Lisá mielas lij dahta majdik duodastik. Huoman jårkij: – Manen gis diedá iesj la skadje? – Vuostatjin, Nirvugáhtto sárnoj, bena ij la bierik. Davva ham dådnå aj diedá.– Dieditjav, Lisá miededij.– Na ham da de, Gáhtto subtsastij. Bena gåjt moares tsarrá, ja ávos siejbev vuohttu. <em type="italic">Iesj </em>gåjt tsaráv ávon ja suhton säjbám vuohtov. Danen lav skadje.– Månnå nabdáv davva <em type="italic">jarrat </em>, Lisá tjielggij. <em type="bold">63 </em>– Nabde manen sidá, javlaj Gáhtto. Le gus de roahtov skáradittjat Rådniga lunna uddni?– Manátjav dåhku, miededij Lisá. Mavvas älla muvva dåhku gåhttjum.– Vuojnitja muvva dåppen, moalgedij Gáhtto gádodijnes. </p>
<p>Lisá ittjij vuojga alvaduvá. Hárjjánime lij gåmo ájmmuj. Gehtjadijnes Gáhtto vuolggemsajev, de gis Gáhtto hähkkat ihtalij. – Vissa, majt dahki njuorakmánnáj? gatjádij. Vargga vajálduhttiv gatjádimes.– Svijnnen sjattaj, Lisá siettot vásstedij, dagu Gáhtto luluj dábálasj láhkáj máhttsam.– Árvvedahtte sjattaj, Gáhtto moalgedij ådåsis gádodijnes.</p>
<p>Lisá vuordestij, jus hähkkat vaden luluj ihtet. Ájnat ittjij, ja vádtsáj Hubigis Njoammela lusi. Ietjajnis sáhkadij: – Vuojnnám lav gahpergoarrojt åvddåla. Hubigis Njoammel le gullunagi miellagiddisabbo. Márjju vil dálla moarmmása, giesebun, ij la gidá hubik. Gehtjastij bajás sáhkadattijn, vuojnij Gáhttov oavsen. – Javlli gus svijnne jali siejnne? gatjádij Gáhtto. <em type="bold">64 </em>– Svijnne javlliv. Ale nav hähkkat gádo ja ide. Hiemssi, Lisá vásstedij.– Dåhkkidav, Nirvugáhtto vásstedij. Suojmma de gáhtogådij, siejbbegiehtje vuostatjin. Mådjes gádoj maŋemusát, esski gå ietjá rumáj lij juo gáhtum.– Na de! Álu lav måjedis gáhttov vuojnnám, Lisá usjudij. Ájnat iv ban gáhttodis måjev! Oavddusamos, majt gudik goassak lav vuojnnám! </p>
<p>Ij lim guhkev valkadam åvddåla Hubigis Njoammela goadev ájtsaj. Hähttuj Njoammela årrot. Riehpena lidjin bielljen, dähkko lij guolggan. Nav stuorre lij vaj Lisá ittjij duosta lahkanit ga. Nibrudij hájn vil guobbarattjav gårogiedastis desik lij guovte gieda mahte. Adjáj dalloj huoman várrogisát goadev lahkanij, allasis luojo: – Majt jus luluj tjadá biedalam! Vargga gádav ittjiv Gahpergoarrov guossida! <em type="bold">65 </em></p>
<p><em type="bold">Giehttjit lågos Ajpigis káfastallam </em></p>
<p>Goade ålggolin lij bievdde muora vuolen. Hubigis Njoammel Gahpergoarrujn lijga káffimin. Nagersjnjierrá lij gaskaniska njálgugit oademin. Duo guovtes åjvuollen Nagersjnjieráv anijga, garŋŋelijdeska danna vuojŋadijga, håla oajves bajelt. – Oalle gávkas Nagersjnjierráj, Lisá mielas. – Ájnat oadedijnes iv jáhke vuojga jerudallá.</p>
<p>Bievdde lij stuorre, valla gålmås lidjin tjiehkaj tjåhkanam. – Älla saje, älla saje! tjuorvojga vuojnedijneska lahkaniddje Lisáv.– Edna sadje! Lisá dávestij asjmen. Tjåhkkidij stuorra doarjodahkaj bievddegietjen.– Jugesta káfatjav, bádtjij Hubigis Njoammel.</p>
<p>Lisá gehtjadij bievdev, ájnat ij lim danna káfas ietjá. – Iv káfav vuojne, moalgedij. – Älla ga káfa, tjielggij Hubigis Njoammel.– I tjábbát dåmada gávnnumahtes káfav fáladijnát, Lisá bielkij. <em type="bold">66 </em>– I iesj ga tjábbát dåmada navti váni gåhtjok tjåhkkidattijn, bielkij Hubigis Njoammel.– Ittjiv diede dijá bievdde lij dáhta, bälostij Lisá. Gålmmåsis ienebuj le látjeduvvam.– Dujsta vuopta sihti biesskeduvvat, moalgedij Gahpergoarro. Lisáv lij dal miellusit gähttjam. Dálla de hållagådij.– Åhpa sjávot årotjit iehtjádij nägo hárráj. Moaskedahtá, Lisá muhtem märráj alvot bielkij. </p>
<p>Guládijnes Lisáv de Gahpergoarro tjalmijdis tsakkaj. Valla ájnna javllamoarre lij gatjádit: – Manen le garjjá dagu tjáládahka? – De ham suohtastallup! Lisá usjudij. Ávvusav árvvádusájt subtsastattijn. Duoddistij jieddnát: – Månatjav månnå.– Soajtá gus vásstádusáv gávnnat? gatjádij Hubigis Njoammel.– Na jur, goarssudij Lisá.– Buojkodu de majt javla, Hubigis Njoammel bádtjij.</p>
<p>Lisá gáhtjot vásstedastij: – Buojkodittjav, gåjt de- gåjt de javlatjav, majt buojkodittjav, avtajt le dahta. <em type="bold">67 </em>– Ij åvvånis! sárnoj Gahpergoarro. Danen vájk javla <em type="italic">vuojnáv bårråmusám </em>ja <em type="italic">båråv vuojnnemusám </em>libá avtajt!– Javla ham de vájk <em type="italic">lijkkuv oadtjomussasim </em>ja <em type="italic">oattjov lijkkumusám </em>libá avtajt! duoddistij Hubigis Njoammel.– Javla ham de vájk <em type="italic">vuojŋav oadedijn </em>ja <em type="italic">oadáv vuojŋadijn </em>libá avtajt! tjumbádij vuohpaliddje Nagersjnjierrá.– Avtajt le dunji, moalgedij Gahpergoarro. Duodden vil ságastallamis hiejtij ja juogos sjávvunij båttåtjav. Lisá mujttáj gájkka diehtemav garjájs ja tjáládagájs. Ij lim heva. </p>
<p>Gahpergoarro hållagådij: – Gallát dán máno biejvve le uddni? jäskádij Lisás. Gehtjaj muoden kloahkkasis, sjavnnjelij duolla dálla ja bielje guorraj biejaj.</p>
<p>Lisá ussjolij ja bigodij: – Nälját. – Guokta biejve boasstot! sjuohkedij Gahpergoarro. Tjuottjodiv ban vuodja ij kloahko sisŋutjav dåjmada! Guobbulij Hubigis Njoammelij.– <em type="italic">Buoremus </em>vuodja lij ham, vásstedij Hubigis Njoammel.– Lej galla, ájnat muhtem lájbbesmåle li vuojnnet dasi säbrram, luojoj Gahpergoarro. Ittji galga jåŋgåjn vuojddat. <em type="bold">68 </em></p>
<p>Hubigis Njoammel klåhkav doahppij davva urmagin guovla. Buonjodij de káfanis ja vaden gehtjadij. Ittjij gåjt iehtjádav huomaha sárnnot ájnat åvdep moalggemusáv: – Dádjada ham <em type="italic">buoremus </em>vuodja lij. </p>
<p>Lisá oalges badjel njunjágit várddahij. – Suohtas kloahkka! Subtsas máno biejvev, ájnat ij tsuvke gallen le! – Manen gis luluj tsuvkket? imájdaláj Gahpergoarro. Tsuvkká gus ietjat kloahkka gudi jahke le dálla?– Diedon ij, dán jagen le ham agev, Lisá vásstedij.– Jur navti le <em type="italic">ietjam </em>aj, javlaj Gahpergoarro. </p>
<p>Lisá hämssárastij. Ittjij dádjada Gahpergoarrov, vájku tjielggasit sámástij. – Iv ållu duolla dádjada, nav tjábbát gå máhttelis tjielggij. – Nagersjnjierrá nåhkåstij vaden, javlaj Gahpergoarro ja káfav sjnjårralastij dan siegŋaj.</p>
<p>Nagersjnjierrá oajvev labádij ja tjalmijt rabák guorrasij: – Diedon, jur navti, iesj jur davva lidjiv javlatjit. – Le gus vásstádusáv månnam? gatjádij Gahpergoarro Lisás.– Iv, iv ga desti visjá, Lisá vásstedij. Mij le vásstádussan?– Iv åvvånis árvveda, miededij Gahpergoarro. <em type="bold">69 </em>– Iv ga månnå, tjumbádij Hubigis Njoammel. </p>
<p>Lisá vájbbam sjuohkkij. – Jáhkáv ájgev lulujda iehtjádij gålådit, ienni gå vásstádusá dagi árvvádusájt månnat. – Jus lulu Ájgev dåbddåt ietjam láhkáj, Gahpergoarro javlaj, de i lulu giehttot suvva gålådimes.– Iv dádjada, Lisá gujddij.– Diedon i! Gahpergoarro målgij oajves vanádattijn. Illa ga goassak Ájgijn rudnam!– Vájbi iv la, várrogisát Lisá vásstedij. Ájnat diedáv hähttuv ájgev duolmmot lávlodijnám.– De ban tjielgut! Gahpergoarro sjållerdij. Ij má gierda duolmoduvvat. Jus dåssju rádnastalá sujna, de dagásj ihka mavva klåhkajn. Duola dagu usjudalá avtsen le idedis. Skåvllå álggemin. Dåssju bäggalaste Ájggáj, de kloahkka gållågoahtá. Hähkkat le bielle guovten, gasskabiejvvemuddo!– Sávav navti luluj, Hubigis Njoammel allasis tsamádij.– Buorre galla ajtu luluj, Lisá javlaj usjuda. Valla iv ham de lulu nälggomin gasskabiejvvemutto.– Ihkap álgon i lulu. Valla de ham lulu máhttet bielle guovtev anedit nåv ålov gå lulu sihtat, oajvvadij Gahpergoarro. <em type="bold">70 </em>– Navti gus dådnå vieso? Lisá gatjádij. </p>
<p>Håjet Gahpergoarro nádoj. – Iv! Måj ájgijn rijddalijma dijmásj sjnjuvtja. Åvddåla duohta skadjali. Giejgij bastijnis Hubigis Njoammelij. Vájmoj Rådniga stuor vuosádusán hähttujiv lávlotjit:</p>
<p><em type="italic">Jilá, jilá, skoaddetsitsásj! </em></p>
<p><em type="italic">Imájdaláv guhti visjásj! </em>– Soajtá gus lávllagav buktet?– Gullam lav dan lágátjav, vásstedij Lisá.– Joarkká, diedá, Gahpergoarro vaden lávllogådij: </p>
<p><em type="italic">Baddjen ednama bajelt girddá. </em></p>
<p><em type="italic">Dagu káffagiebnne ihtá. </em></p>
<p xml:lang="smn"><em type="italic">Jilá, jilá– </em></p>
<p>Nagersjnjierrá gis vuohpalij, nahkárin lávllogådij: – <em type="italic">Jilá, jilá, jilá, jilá </em>nåv ålov, vaj iehtjáda suvva tjábrristin vaj hiejtij. <em type="bold">72 </em>– Jurra de ållijiv vuostasj oasev, subtsastij Gahpergoarro, gå Rådnik tjuorvvij <em type="italic">gåddemin le Ájgev! Jallit sujsta oajvev! </em>– Dájsoga! Lisá sárnoj. </p>
<p>Gahpergoarro vaden håjet subtsastij: – Ja dan maŋŋela ij jegada ádnomusájdam! Agev le gudán dálla.</p>
<p>Sluogas ájádus Lisá oajven badjánij. – Danen gus gájkka káffim-gálvojt la bävddáj láhtjám? – Danen, sjuohkedij Gahpergoarro. Agev le káffamuddo. Ep ga háhppida lihtijt bassat muttoj gaskan.– Danen gus de bievdev jållåbihtit? Lisáj lij dal sivva jierijdime.– Na jur. Gálvojt adnep ja duobbánip, tjielggij Gahpergoarro.– Valla gå lihpit bievdev birra mannam, majt de? Lisá jäskádij.– Giehttogåhtup dal ienni iehtjádav, gávasta tjumbádij Hubigis Njoammel. Vájbav dal dási. Mielastim näjttso subttsánus.– Luodjomláhkáj iv subttsasav huomaha, oajvvadusá diehti hielkedam Lisá javlaj. <em type="bold">73 </em>– De Nagersjnjierrá subttsánus! goappátjagá Gahpergoarro ja Hubigis Njoammel tjuorvvistijga. Smaredu då, Nagersjnjierrá! tjábrrijga Nagersjnjierás goappátjijt bielijt avta bále. </p>
<p>Suojmma Nagersjnjierrá tjalmijt tsakkaj. – Iv lim oademin, sädot javlaj. Gulliv juohkka ájnna hållam bágojdihtte. – Subttsána lik! gåhtjoj Hubigis Njoammel.– Subttsána! ánodij Lisá.– Fávdda gis, duoddij Gahpergoarro. Ietján nåhkåsta åvddåla háhppida ållit.– Akti ájgenis gålmmå oappá viessun, Nagersjnjierrá gáhtjot subttsánij. Namman lidjin Buohttá, Máddjá, ja Siggá. Rudne bådnen årrun.– Massta viessun? gatjádij Lisá. Agev sidáj diehtet bårrusijs ja juhkusijs.– Gásses, bigodij Nagersjnjierrá.– Ettjin galla, Lisá tjábbát huomajahtij. Skihppát gåjt de lulun.– Skihpin de, javlaj Nagersjnjierrá. Ajtu skihpin. <em type="bold">74 </em></p>
<p>Lisá gähttjalij ájádallat dakkár imálasj iellemav, ájnat hiemssij ilá de gatjádij: – Manen gis viessu rudne bådnen? – Jugesta hájn vil káfatjav, Hubigis Njoammel alvot fálaj.– Iv la åvvånis jugestam, Lisá moasken vásstedij. Iv de máhte hájn vil jugestit.– Javla ienni i máhte <em type="italic">binnebuv </em>jugestit, javlaj Gahpergoarro. Álkket ham <em type="italic">ienebuv </em>jugesta jus illa hájn majdik jugestam.– Aktak ittjij sidá duv mielav gullat, snarralij Lisá.– Guhtimusj dal moaskedahttá? gatjádij vuojttes Gahpergoarro. </p>
<p>Lisá ittjij vásstedit buvte. Dajnas de káfav ja gáhkov aŋádij, ja Nagersjnjierás vaden gatjádastij: – Manen rudne bådnen viesojga?</p>
<p>Nagersjnjierrá siváv gávnadij. – Gásseruddne lij ham dahta. – Dakkára e gávnnu! Lisá vaden bälkkáj, valla Gahpergoarro Hubigis Njoammelijn sjávodahtijga. Sj! Sj! Nagersjnjierrá gujddij: – Jus i buvte ulmutjahttet, de ålli farra iesj subttsasav. <em type="bold">75 </em>– Ale, joarkku dal lik iesj! Lisá vájnnodij. Häjtáv tjumbádimes. Duostav tjuottjodit márjju <em type="italic">akta </em>gávnnu.– Ajtu akta! Nagersjnjierrá asjmen guorrasij. Huoman lij joarkkemmielan. Oabbá gålmås de oahppamin lidjin viettjáldittjat–– Mavva viettjáldittjat? Lisá gatjádij jáhtov vajálduhte.– Gássev, Nagersjnjierrá vásstedij váni ájádalák.– Hálijdav rájnna guvsev, sehkanij Gahpergoarro. Duobbánup avtav sajev duon guovlluj. </p>
<p>Håladijnes duobbánij, ja Nagersjnjierrá tjuovvolij. Hubigis Njoammel tjåhkkidij Nagersjnjierá sadjáj ja Lisá gis Hubigis Njoammela sadjáj. Dåssju Gahpergoarruj lij ávkken. Lisáj lij vuojnunagi nievrep äskátjis, gå Njoammel lij jur mielkev loapptám ja fádisis sjnjårram.</p>
<p>Lisá lij dán bále årotjit Nagersjnjieráv suhttadik, danen várrogisát hålaj. – Iv de dádjada. Massta gássev viettjáldin?</p>
<p>Gahpergoarro buojkodij: – Tjátjev gåjt tjáhtjerudnes viettjálda, de lulu viettjáldit adjáj gássev gásserudnes. I gus, skáhpek? – Valla oappá ham rudnen <em type="italic">årrun </em>, Lisá mujttádahtij Nagersjnjieráv, vieledik maŋemus diedov. <em type="bold">76 </em>– Diedon årrun, Nagersjnjierrá giehtoj. Na rudnen. </p>
<p>Liságusj nav hämssárastij vaj bájaj Nagersjnjieráv hárruk joarkket. – Oahppamin lidjin viettjáldittjat, giehtoj Nagersjnjierrá, gávasta ja tjalmijt ruvvij. Nagerduvvamin lij. Viettjáldin gis duovva dávva. Gájkav m:ajn álggev.– Manen jur m:ajn? gatjádij Lisá.– Manen ij? gatjádij Hubigis Njoammel.</p>
<p>Lisá sjávvunij.</p>
<p>Nagersjnjierrá lij tjalmijt tsápptsim, nåhkåstisj má de. Ájnat Gahpergoarro tjábrrij, de ritjáda smaredij ja subttsánij vaden. – M:ajn álggev, dagu mujtojt, mánov, ja moattev. Javlli ham moaddása li moattes. Vuojnijda gus goassak soabmásav moattev viettjáldime?– Dálla gus de mujsta jäsko, hämssánam Lisá målgij. Iv jáhke–– De ale sáhkadatjá, javlaj Gahpergoarro.</p>
<p>Lisá gallánij dákkár nierbagis dåjmajs. Tjuodtjánij vastalusjá ja ierijt vádtsáj. Nagersjnjierrá dalága nåhkåstij, ja guovtes gis jurra de ielvijga vuolggám Lisáv. Lisá galla gehtjastij maŋus akti–guokti, hálvva doajvo <em type="bold">77 </em>máhtsatjit gåhttju. Maŋemusát slieŋadattijn lijga tsåggåmin Nagersjnjieráv káffagäbnnáj. – Alluv goassak dåhku máhttsu! Lisá moalgedij miehtsev gieverdattijn. Tjuorbemus muv guossidam káfastallam! </p>
<p>Moalgedijnes ájtsaj muoran lij uksa. – Miellagiddis! usjudij. Valla gájkka le imálasj uddni. Tjáŋav vájk davva gis. Ja navtik tjáŋaj.</p>
<p>Vaden lij Lisá duon stuor lanján. Bävdásj lij suv bálldalin. – Tjiehpebuttjat dal rijbatjav, allasis javlaj doahppidijn gålletjoavddagattjav gárdátja uvsav rabátjit. De nibrudatjáj sålbestis råkkåstam guopparbähkátjav. Gieda mahten valkadij unna boadáldagátjav. Vijmak lij dal tjáppa gárdátjin. Moattebájnugis giedjegij siegen, guojkatjij gaskan. <em type="bold">78 </em></p>
<p><em type="bold">Gávtsát lågos Rådniga roahttosjalljo </em></p>
<p>Alla ruvssomuorra lij gárde álgon. Ruvso giedjegahttemin lidjin bedjada, ájnat gålmmå bargge duojken dajt bájnnin ruoppsadin. Lisá mielas lij galla dáhta gåmbal, lahkanij de gehtjadalátjit sijáv. Guoranisá guláj soames tjuorvvij: – Gáhttiju då, Vihtta! Ale nav bájnov lisjkoda!– Iv lulu máhttám lisjkodik årrot, Vihtta njisáj. Giehtja garŋŋelam nårddålij.</p>
<p>Giehtja bajás gehtjastij, bielke. – Jur nav, Vihtta! Agev iehtjádijt gájgoda! – Allu då iesj hållu! bielkij Vihtta. Gulliv Rådnigav iektu gujddimin dådnå dåssju ánssida oajvát biesstet!– Manen? vuostatjin hållam gatjádij.– Ij ban dunji guoska, Guokta! tjuorvvij Giehtja.– Guosská ban! bälostij Vihtta. Giehtotjav de vil manen. Na gå gievkanij buvtij giedjekruohtsajt lehkaj sajen.</p>
<p>Giehtja såttåjnis dåsskålij ilmev ja álgij: – Gájkka mättojs–, gå tjalmmes hähkkat Lisáv ájtsaj tjuottjo sijáv várddaha. Hähkkat guggŋidij. Duo guovtes aj ielvijga Lisáv, ja guggŋidijga. <em type="bold">79 </em>– Lulujda gus subtsastit, Lisá ánoj tjáppebuttjat, manen bájnnebihtit ruvsojt? </p>
<p>Vihtta ja Giehtja lijga sjávot, guobbulijga Guovtev. Guokta vuollegis gielajn tjielggigådij: – Gulá nejtsusj, dánna luluj sjaddat ruoppsis ruvssomuorra. Valla midja boasstot sáddjijma bedjadav. Jus de Rådnik luluj ielvvet, de divna gålmås åjvijdimme lulujma biesstet, buojkká ham. De nav snivva gå máhttelis barggap åvddåla ilmmus–</p>
<p>Vihtta lij balon váksjum gárdev, dálla huvkedij: – Rådnik! Rådnik! ja bargge gålmås viellidasstelin muodo ednamij. Lisá guláj lávkijt, ja vájmmelit jårgijdij vuojnátjit Rådnigav.</p>
<p>Vuostak båhtin lågev doarroålmmå sluppojgum. Gárddebarggij muoduga; nieljetjiegaga ja duolbbada, gieda ja juolge guhtik tjiegan. Sijá maŋŋela lågev gånågissebrulattja, guojttegiergijgum hiervviduvvam guoktálakkoj gárggahin dagu doarroålmmå. Sijá maŋŋela gis gånågisá ja rådniga máná, låges lidjin daha aj. Unna fávrugattja giehtalakkoj båhtin tjälo, gájkka vájmojgum hiervviduvvam. Dajt tjuovvun guosse, ienemusát ietjá gånågisá ja rådniga. Sijá siegen Lisá ájtsaj Bieddjis Njoammelav. Hålaj spájtta ja måjudaláj juohkkahattjaj. Ielvek lij Lisátjav. De bådij Vájmoj Dievnár, Gånågisá <em type="bold">80 </em>råvnåv guotte gábbmis alek vuodutjin. Maŋemusát stuorra gárggán bådijga Vájmoj Gånågis ja Rådnik. </p>
<p>Lisá sulladaláj jus dal luluj viellidasstet muodo ednamij barggij láhkáj, valla ittjij ga mujte dakkir njuolgadus lij gárggájda. – Manen gis luluj åvvånis gárges, jus gähttje viellidi muodojdisesa vaj e davva vuojne? Lisá ussjolij. Dajnas vuordij tjuottjo.</p>
<p>Gárggá boadedijn Lisá vuosstij de ganugij ja vehka sunji guovlaj. Rådnik mihát sárnoj: – Guhtimusj le de dáhta? gatjádij Vájmoj dievnáris, ájnat sådnå dåssju måjudij. – Huohppelasj! bielkij Vájmoj Rådnik oajves sjavnnjela.</p>
<p>Lisáj jårgijdij. Rådnik gatjádij: – Gåktu le nammat, mánná? – Nammam le Lisá, Allagam, Lisá diededij viehka tjábbát. Huoman allasis duoddistij: – Kårtå li ham daha, iv gåjt dajs balá!– Gudi gis li dáha? gatjádij Rådnik giejge gålmmåsij vellahime ruvssomuora birra. Hárddosa lidjin vuojn iehtjádij lágátja, ja muodo vuolus de ittjij Rådnik árvveda jus lidjin bargge, doarroålmåj, gånågissebrulattja, jali gålmås ietjas mánájs. <em type="bold">81 </em>– Gåktus gis månnå diedáv? Lisá gatjádij, alvaduvvam, gå lij nav buossje. Ij ham munji guoska. </p>
<p>Rådnik ruoppsadin moarádij, guobbulij Lisáv dagu urudis ja rihtjogådij: – Jallit oajvev! Jallit– – Huohppelasjvuohta! Lisá jieddnát sárnoj. Rådnik gieladuváj.</p>
<p>Gånågis giedas biejaj Rådniga oalggáj ja suvva jiermodij: – Usjudalá lik, gieres. Dáhta gåjt le dåssju mánásj!</p>
<p>Rådnik suhton moattoj Dievnárij: – Måttsåsta duojt!</p>
<p>Dievnár várrogisát barggijt jårgudaláj juolgijnis. – Badjánihtit! Rådnik sjudijdij. Bargge gålmås tjiellijin juolgijdisesa. Guggŋidahtjin Gånågissaj, Rådnigij, mánájda, ja gájkka iehtjádijda.– Hiejttit! sjägoj Rådnik. Biedalav dijá diehti. Gehtjastij ruvssomuorav moalgedattijn: – Majt dal hájn lihpit dánna dullum?</p>
<p>Guokta vuollegattjat buolvvedij: – Allagam, ávvusa gåjt, gähttjalijma má– – Vuojnáv! Rådnik ruodjalij. Guoradallam lij ruvsojt Guovte buojkodattijn. Jallit åjvijdisá! Gárges jårkij, gålmås doarroålmmåjs báhtsin vuorbedis guhtik barggev oajtátjit. Bargge tjiehkádin Lisá lusi. <em type="bold">83 </em>– E dijás åjvijt jalá! Lisá jaskadij biejadijnes sijáv edna giedjekgárddáj. Doarroålmmå gålmås åhtsin ånigattjav, de vaden máhttsin guojmijda.– Jalájda gus åjvijdisá? tjuorvvij Rådnik.– Oajvedime li dal, Allagam! doarroålmmå tjuorvvistin.– Buorre! Buvtá gus roahtov skáradit? Rådnik gatjádij. </p>
<p>Doarroålmmå sjávvunin Lisáv gehtja, Rådnik lij sujsta gatjádam. – Buvtáv! tjuorvvistij Lisá.– Båhtu ban! mierredij Rådnik, ja navti Lisá gárggáj sebraj. Imájdaláj majt dal.– Tjáppa– tjáppa dálkke uddni! várrogis gielasj guoranis tsuvkkelij. Lisá guorralakkoj váttsij Bieddjis Njoammelijn. Bieddjis Njoammel muoden gehtjaj Lisá muodojt.– Le galla, javlaj Lisá. Gånnås Fruvvá?– Sjávot! Sjávot! Njoammel várrodij. Oalges badjel guovlastij håladijnes, ja vanádij njálmes Lisá bielje vuosstij. Tsabmalij: – Jábmemduobmov le oadtjum.– Manen? gatjádij Lisá.– Tsuvkki gus suddo!? Njoammel guládij. <em type="bold">84 </em>– Ittjiv, ij la mielastim suddon. Tsuvkkiv manen? Lisá vásstedij.– Spähkkalij Rådnigis bieljijt, Njoammel giehttogådij. Lisá nåskedij. Sjávvuna lik! Njoammel balos tsamádij. Rådnik má gulásj! Fruvvá vuojn maŋŋunij, ja Rådnik gåhtjoj–– Mannut sajijdiseda! Rådnik sjierggij. Almatja hádjánin irda man guovlluj, guojmme guojmesa nårdå ja njuvde. Gávnnin gåjt guhtik sajev, ja de skáradahtjin. </p>
<p>Lisá ij lim goassak åvddåla dákkár oavdos skáradimsjaljov vuojnnám. Tjåro ja loame lidjin. Roahtton viesso tjile, soabben gis gása. Doarroålmmå sådjin tjadádahkan roahtojda. Lisáj lij gássjelamos gásav njuolggit. Nagáj rubmahav tsåggåt giedas vuolláj ja juolgijt vuolus gahtsahahttet. Mavvas álu, gå Lisá lij låttes niskev njuolggim ja skárastittjat lij, de lådde ietjas bådnjålij ja guovlaj Lisá muodojt nav suohttasit vaj Lisá tjajmmagådij. Gå vaden lij niskev njuolggim ja oajvve lij vuollen, de tjille lij luorkijdam ja ierijt biehkegoahtám. Duodden vil agev bårre jali gållo gåggu lij tjilev rájatjit. Sådjåm doarroålmmå adjáj agev tjuodtjánin ietjá sadjáj manátjit. Lisá árvvedij gássjelis skáradibme lij dáhta.</p>
<p>Skáradiddje váni vuorodik skáradin. Rijddalin ja tjilijt ribádallin. Ruvvaláhkáj Rådnik moarádij. Gampardij duosi–dási sjägo: – Jallit oajvev! <em type="bold">85 </em></p>
<p>Lisá muodanij, vájku ij lim Rådnigijn hájn rijddalam. Diedij ihka goassa soajttá adjáj sunji mårrulit. – De majt munji dahki? usjudij. Ilá mielastuvvam li ham åjvijt jalátjit, imáj åvvånis avtan le vilá hägga ájmon!</p>
<p>Guoradaláj gåggu luluj sjnjuvgedit, ja jus luluj nahkat ielvedahtá báhtarit. Dalloj de goammbalav ilmen ájtsaj. Imájdaláj mij lij, valla de buojkkáj davva mådjen. Allasis javlaj: – Nirvugáhtto. Edesik rudnamguojmme le dal mujna. – Maktas vieso? Gáhtto gatjádij vallak hålatjit lij nuoges njálmme.</p>
<p>Tjalmijis idedijn Lisá nivkedij: – Ij lijssi majdik tsuvkket åvddåla bielljes ilmmusi, esski akta ihtus vuostatjin. Maŋep båttåtjin gáhtto ålles oajvve idij. Lisá låttev luojtij ja skáradimes subttsánij. Ávvusij soames visjáj gulldalit. Gáhtto mielas nuohkásav vuojnnuj, ittjij gåjt enabuv ide. – Mielastim e gåjt duolla skárada, Lisá luojoj. Sälldát rädosti, iv ietjam gulá hållamin. Älla ga sierra njuolgadusá, ja jus lulun, de e gåjt dajt jegada. I ga dádjada, gåktu gájkka viessoga hiemssiji! Dagu vuojná de boahtte tjadádahkam labut sjaljo då gietjen– ja de luluv Rådnigis iesski skárastam tjilev, ájnat dahta báhtarij muvva vuojnedijnes! <em type="bold">86 </em>– Mat mielas la Rådnigij? Gáhtto gatjádij vuollegis gielajn.– Iv gåjt åvvånis buorremielak, bigodij Lisá. Sådnå le nav sälldát–, ielvij Rådnik boaktjolin gulldalij, –tjiehppe, jáhkket vuojttá, jurra de visjáv hájn skárastit. </p>
<p>Rådnik måjådij skuvádijnes. – Gejna runá? gatjádij Gånågis Lisá lusi boade. Gáhtto oajvev báddnum gehtjaj.– Dála guojmmám. Nirvugáhtto. Oahpásmahtitjav dunnuv nubbe nubbáj, Lisá giehtoj.</p>
<p>Gånågis Nirvugáhttov árvustaláj: – Iv tjábbaha. Bájav gåjt duvva huoman giedam tjulestittjat. – Iv sidá, Nirvugáhtto diededij.– Allu då nav vuornnu, Gånågis várrodij. Allu gis muvva dan láhkáj gähttju! Lisá slajmaj Gånågisá håladijn.– Gáhtto Gånågisáv gähttjus, Lisá tsuojggij. Låhkåm lav girjes, vájku iv mujte mat girjes.– Gádodit ban hähttup, Gånågis mierredij. Gåhtjoj Rådnigav ietjas lusi. Gärrásam! Doajvov gájdada dáv gáhttov! <em type="bold">87 </em></p>
<p>Rådnik diedij dåssju avtav vuogev såbadittjat rijdojt, ihka vil unne jali stuorre: – Jallit oajvev! gåhtjoj váni guoradalák. – Iesj viettjav oajttev, Gånågis gáhtjadij ierijt.</p>
<p>Lisá gåjt de máhtsaj gehtjatjit, makta skárastin gulládijnes mälggadin sjähkko Rådnigav. Duobbmim lij gålmmåsav jámátjit, gå vuorosa lidjin massám. Ittjij dudá åvvånis, skáradibme tjáddjij ja Lisá gis ittjij goassak diede jus luluj suv vuorro jali ij. De åhtsågådij tjilev.</p>
<p>Tjille fággádij ietjá tjilijn, ja Lisáj hiebaj avtav nuppijn skárastit. Mavvas gássas gáhtum dåhåppen. Lisá ájtsaj iehpedájon muora birra háládaláj.</p>
<p>Gå gásav lij viedtjalam, de ejga tjile desti fággáda, ájnat gáhtum farra lijga. – Muv villáj ham le avtajt, Lisá ussjolij. Gájkka tjadádagá dát bieles li vuolggám. Giedas vuolláj gásav tsåkkåj vaj ij vaden lulu báhtarit. De gis máhtsaj guojmijnis runátjit.</p>
<p>Alvaduváj Nirvugáhtto lusi máhtsadijn. Almasjfuovva davva birástahtij. Gånågis, Rådnik ja oajtte rijddalin. Bálldabårruj dublledin iehtjádij årodijn sjávot muoden.</p>
<p>Lisá boadedijn de sunji hållagåhtin divna gålmås, suvva ham de gájbbedin rijdov såbadittjat. Bálldabårruj hoalmmedin, de gássjel lij javllamusájdisá dádjadit. <em type="bold">89 </em></p>
<p>Oajtte tjuottjodij oajvve ij la jaládahtte, jus ij la rumáj massta jallat. Ij lim goassak dakkárav vierttim dahkat, ja ij lim ga gudik goassak dahkagoadátjit.</p>
<p>Gånågis gis tjiddij irda makkár åjvagis oajvve le jaládahtte. Oajtte ittjij galga slimbardit.</p>
<p>Rådnik gis tjiddij, jus ettjin majdik dajna dagá, de divna luluj oajtedit. Maŋemus diedo diehti slåhttå nav muodanij.</p>
<p>Lisá ittjij buvte tsuvkkemav, ájnat: – Fruvvá davva äjggu. Gatjáduhtut sujsta. – Giddijma suvva, Rådnik tsuojggij oajttáj. Buktu så de diehki. Oajtte sådde njuolgga manáj.</p>
<p>Nirvugáhtto oajvve gáhtogådij vallak oajtte vuolgij, ja gå Fruvvájn lij máhttsam de lij juo háhppidam gáhtot. Gånågis oajttijn åhttsåjga vuolus bajás, iehtjáda gis skárastittjat máhttsin. <em type="bold">90 </em></p>
<p><em type="bold">Avtsát lågos Dahkogalbaga subtsas </em>– I ban árvveda, makta ávvusav duvva vuojnedijnám, gärrásam! Fruvvá sjållerdij Lisáv giedas doahppidijn. Guovtu vádtsájga. </p>
<p>Fruvvá Lisáv ávvudij buorre mielajnis. Lisá ussjolij márjju pihper asjmadij gievkanines: – Gå iesj lav Fruvvá, allasis javlaj iehpedoajvon, de pihppárijt gievkanistám boarkov. Ráse dagi galla gierddá jupptsit. Márjju pihppára diehti diehti le nåv buortto. Lisá lij ådå njuolgadusáv gávnadam ja dasi dudáj. – De ham eddik moasket, ja skáhpe bihtjut, ja såhkår ja ietjá hálmuk mánájt oadjot. Doajvov galla ulmutja diehti, vaj e lulu nav hádnása.</p>
<p>Dáj muttoj lij Fruvváv vajálduhttám. Alvaduváj de guládijn Fruvvá gielav ietjas bielje lahka: – Ájádalá juojddá, näjttso, danen vajálduhtá sáhkadimes. Iv hájn diede dan ulmusjvuogev, ájnat mujttátjav ruvvaláhkáj. – Soajttá älla ulmusjvuoge, Lisá oajvvadij.– Håv, mánásj! Fruvvá javlaj. Juohkkahattjan le ulmusjvuohke, jus lulu åhtsåt. Lisá lagábuttjaj njuvdij håladijnes. <em type="bold">91 </em></p>
<p>Lisá galla ij lim miellusit nav Fruvvá lahka. Vuostak gåjt de Fruvvá lij viehka vasste. Duodden ålij gájbev vuojŋadittjat jur Lisá oalgen. Sjnjutjek gájbbe. Lisá ittjij galga bahá årrot, de gierdaj, ármi nagáj. – Skáradup buorebut dálla, Lisá javlaj ságastallamav älládittjat.– Skáradup, guorrasij Fruvvá. – Dan ulmusjvuohke gis le ... gieresvuohta! Gieresvuohta ájmuma dåjmat!</p>
<p>Lisá tsamádastij: – Ietjes akti ájgenis subtsastij ájmmuma doajmmá juohkkahattja oatsodattijn ietjas ádajt. – Årrus navti! Sisadno aktisasj, Fruvvá tjielggij basstelis gájbátjav nårdådijn Lisá oalggáj. Dan ulmusjvuohke gis le: Oatsoda dåbdov de jiena ietjasa oatsodi.</p>
<p>Lisá ussjolij: – Galla gåjt de miellusit gávnat ulmusjvuogijt! – Duostav tjuottjodit imájdalá, manen lav giedam ålemasát biejak, Fruvvá moalgedij. Na gásat guoktálattav. Gähttjalav gus biedjat?– Soajttá gáskestit, Lisá várrodij. Ittjij åvvånis balá Fruvvá gähttjalimes.– Ållu duohta, Fruvvá guorrasij. – Goappátjagá gása ja senáhppa libá garrasa. Ulmusjvuohkeska le: Muodugasj dålge avta låddåj dabrijdi. <em type="bold">92 </em>– Ájnat senáhppa ij la lådde, Lisá mujttádahtij.– Agev duohta, Fruvvá vaden guorrasij. Tjielggasit galla sáhkada!– Mujttet dal dahta le giergge, Lisá subtsastij.– Diedon, Fruvvá javlaj. Gárves lij guorrasittjat Lisá juohkka moalgedibmáj. Dáppen le stuorra senáhpparåkkådahka lahkusin. Ulmusjvuohkes le: Madi enap le munji, dadi binnep le dunji. </p>
<p>Lisá tjuorvvij maŋemus diedov gulák: – De ham de diedáv! Ruonos le. Ij la vån muoduk, ájnat huoman le ruonos. – Guorrasav dal dunji, Fruvvá javlaj. Ulmusjvuohkes le de: Åro, manen vuojnnet lulu årrot. Jali jus álkkebuttjat luluv tjielggit: Allu då goassak jáhkku dådnå illa ietjes, gå manen iehtjádijda luluj vuojnnut dådnå lidji jali lulu årrum, mij ij lim ietjá gå dahta, manen lulu årrum, luluj vuojnnum ietjálágátjin sidjij.– Buorebuttjat luluv dádjadam, jus lulu tjállám. Iv nivá gulldalit håladijnát, Lisá tjábbát vásstedij.– Dahta dal ham ij lim mige buohtastuvvam máhttelis moalgedimijdam, Fruvvá dudálattjan vásstedij.– Allu då lik ietjat vájvedu dassta guhkebun javlatjit, Lisá bádtjij. <em type="bold">93 </em></p>
<p>Fruvvá vásstedij: – Allu då lik iesj vájvijs giehttu! Muv dálátjij moalgedam javllusa li vattáldahkan dunji. – Hálbes vattáldahka galla! Ávvudav e dakkár vattáldagájt vatte! Lisá ussjolij, ájnat ittjij gåjt majdik moalgeda.– Usjudallamin gus vaden? Fruvvá gatjádij. Basstelis gájbátjav hájn vil tjavgábut nårdåstij Lisá oalggáj.– Bálliv usjudit, muodanasste Lisá snarralij.</p>
<p>Fruvvá vuosteldij: – Jur dagu svijne bálliji háledit. Ulm–</p>
<p>Lisá alvaduváj Fruvvá gieladuvádijn, tjabu buoremus bágos javladijnes. Lisá giehtaj njåmmum giehta skielbestatjáj. Lisá bajás guovladij. Danna gis lij Rådnik åvdåniska, gieda tjuollot ja busken snirvvomin dagu átjek. – Tjáppa biejvve, Allagam! Fruvvá álgij delagis giellaj.– Várrodav ban duvva, Rådnik ednamav duolmoj. Juogu dådnå iesj jali oajvvát gáhtu, ja gáhtu vil tijmadisbielen! Mierredu goappáv!– Joarkkup skáradimev, Rådnik Lisáv alodij. Lisá lij ilá ballám bágutjav bigodittjat, valla suojmma lávkoj ruoptus skáradimsjalljuj. <em type="bold">94 </em></p>
<p>Ietjá guosse ávkástallin Rådniga gáhtomis, ja irkkán vuojŋadallin. Huoman, vallak máhttse Rådnigav ájttsin, de gåjt rahtjin skárastittjat. Rådnik sjebmalij, jus unnin ga maŋŋunassti de hekkaduvátji.</p>
<p>Skáradijnesa de Rådnik ij lim iehtjádijgum rijddalik jali ga tjuorvok: Jalli oajvev! Jallit dal oajvev! Doarroålmmå giddijin suv duobbmim ulmutjijt. Diedon de hähttujin bivtjudimes hiejttet, vaj lahkke tijma nalluj ällim desti tjadádagá. Divna skáradiddje ájnat Gånågis, Rådnik, ja Lisá lidjin giddagisán jábmemduobmo diehti.</p>
<p>Rådnik de ållij skáradimestis. Dahppaluvvamin de Lisás gatjádij: – Le gus Dahkogalbagav vuojnnám? – Iv. Iv ga állis diede, mij le Dahkogalbak, Lisá nádoj.– Davva ham Dahkogalbakjupptsan jupptsiji, Rådnik tjielggij.– Iv la vuojnnám jali ga gullam dakkárijs, Lisá miededij.– Tjuovvola, de subttsánus, Rådnik gåhtjoj.</p>
<p>Aktan váttsedijn Lisá gulláj Gånågisáv tsamádime fuovvasis: – Måtjerdip dijáv gájkav. – Buorre ham dahta! Lisá sjávot javlastij. Vádjadam lij moadda oajttema. <em type="bold">95 </em></p>
<p>Lamsedijga ruvvaláhkáj Stuorlåtte lusi. Jus i diede, de Stuorlådde le ihkeven stuorre ja ihkeven gievrra, ja årru mälggadin alla tjåhkån.</p>
<p>Rådnik davva de gåhtjoj: – Lájkár, badjánu då joavddemis! Suvde nuorra näjtsov Dahkogalbaga lusi låmkastalátjit. Iesj máhttsat vierttiv oajttemijdasim. Valkadij ierijt ja Lisáv guodij guovtu Stuorlåttijn. Lisá hálvva oajok lij urudissaj, valla mielastis lij adjáj avta jasska dan lunna årotjit gå hähkkarádugis Rådniga siegen. Vuorŋedij.</p>
<p>Stuorlådde tjuvvidij ja tjalmijdis ruvvij. Gehtjaj vuojnnumahttásij gáhtto Rådnigav ja tjajmastij: – Suohtas! – Mij suohttasijt? Lisá gatjádij.– Na dåhta, Stuorlådde javlaj. Sunji le suohtas. Diedá, e ham goassak avtak oajte. Båhtu då!– Juohkkahasj javllá <em type="italic">båhtu då </em>dáppen, Lisá usjudij suojmma lávko låtte fáron. Ettjin muvva nuovti–návti gåhtjuda åvdebut. Ettjin gudik goassak! </p>
<p>Ejga la mälggadav vuovnnum åvddåla Dahkogalbagav dabbmahijga. Håjen guvnnjahij gállorabdan. Lisá guláj sjuohkedime, dagu vájmmos luluj tsuovkkanit. Edna suttalusjáj. <em type="bold">96 </em>– Majt hådjån? gatjádij Stuorlåttes. </p>
<p>Lådde vásstedij vargga dagu árabut: – Sunji le suohtas. Diedá ham, ij majdik vádjada. Båhtu då!</p>
<p>Manájga Dahkogalbaga lusi. Dahkogalbak gehtjadij sunnuv ganjáltjalmijgum majdik hålak. – Dát nuorra näjttso, Stuorlådde sárnoj, sihtá subttsasat gulldalit.– Subttsánittjav, tjåhkkåhihtte guoranim váni hålak, desik lav ållim, Dahkogalbak javlaj guoros giellaj.</p>
<p>Tjåhkkidijga, divna gålmås lidjin váni hålak. Lisá ussjolij: – Gåktus gis goassak luluj ållit, jus ij goassak lulu álgget. Vuordij huoman gierddisin. – Akti ájgenim, Dahkogalbak vijmak edna sjuohkeda giehttogådij, oalle galbak lidjiv.</p>
<p>Bágojda lij guhka båddå. Dåssju Stuorlådde gágádasstelij <em type="italic">hjkrrh </em>, ja Dahkogalbak hagŋadij. Lisá vargga tjuodtjánij rädno subttsasis gijtátjit, ájnat subttsasa jårkas gidoduváj ja sjávot nållåhij. </p>
<p>Vijmak gåjt galbak vaden subttsánij. Senastam, juska hagŋadastij duolla–dálla: – Unnagattjan manájma skåvllåj nuoren. Boares galbak åhpadij, suvva nabdijma Åbbågalbagin– <em type="bold">97 </em>– Manen nabdijda Åbbågalbagin, jus ij lim åbbå gátten? Lisá imájdaláj.– Åhpadij mijáv, de nabdijma Åbbågalbagin, Dahkogalbak asjmen tjielggij. Ajtu la dådnå ahkedis ulmusj!– Hehpanit galga dakkár tjuorbes gatjálvisás, duoddistij Stuorlådde. Sjávot tjåhkkåhijga Liságuttjav guobbula. Lisá guláj gárves lij ednamij vuojotjit. </p>
<p>Vijmak Stuorlådde Dahkogalbagav alodij: – De ham de boares áddjá låmkada! Ale lik ålles biejvev buskeda!</p>
<p>Galbak subttsánij vaden dáj bágoj diehti: – Nuoren skåvllåj manájma, márjju i jáhke– – Ittjiv goassak tjuottjoda jáhkek lav! Lisá tjumbádij.– Tjuottjodi ban, tjiddij Dahkogalbak.– Várriju njuoktjamat! duoddij Stuorlådde åvddåla Lisá háhppidij sáhkadahtjat. Dahkogalbak jårkij.– Buoremus åhpadus lij miján. Skåvlån lijma färtta biejve–– Iesj lav adjáj fertbäjvvásasj skåvlån lähkám, Lisá diededij. Ale lik nav bivtjudalá.– Duoddeábnnasijgum gus? juolodis Dahkogalbak guládij. <em type="bold">98 </em>– Ajtu. Åhpajma oarjjelsáme ja tsoabbmitjit.– Basátjit gus aj? gatjádij Dahkogalbak.– Ejma galla! moaskedam Lisá nádoj.– Ij lim ham de gullat buorre skåvllå, iehtjama skåvlån lij dahta skánjggogietjen. Oarjjelsáme, tsoabbmit, ja hájn de duodden bassat, Dahkogalbak goarssudij.– Ittji gåjt ávkeda davva nuore bådnen viesodijnát, Lisá huomahahtij.– Ittjiv rásski, Dahkogalbak sjuohkkij. Dåssju dábálasj ábnnasijt låhkiv.– Maha ábnnasa daha lidjin? Lisá guládij.– Viesstet ja gissjvurit, diedon álgon, Dahkogalbak giehtoj. De gis låhkoåhpa niellja suorge: duoppsit, biŋustit, vastedit, ja juorrulit.– Iv la galla goassak gullam vastedimes, Lisá miededij. Mij le? </p>
<p>Alvaduvvam Stuorlådde gattsajdis suorodij: – Illa gus goassak vastedimes gullam?! tjuorvvij. Diedá gåjt tjábbodimes? – Diedáv, Lisá duodastij. Tjábbodattijn – dagá – juojddá – tjábben. <em type="bold">99 </em></p>
<p>Stuorlådde buojkodij: – Na de ham. Jus de i diede vastedimes, de la biessegáma.</p>
<p>Lisáv ij lim gullat mielos hájn vil dassta jäskotjit. Dahkogalbagij farra jårgijdij gatjáda: – Mavva ietján oahppi? – Goammbalijs gåjt, Dahkogalbak vásstedij ábnnasijt lågå viddagijnes. Goammbala, dålusj ja dálásj; nuorreduobddága; ja lajsadit– lajsadittjat åhpadij vuoras ålla, akti vahkkuj bådij. Åhpadij mijáv lajsadittjat, vanátjit, ja gurppasijda jámálguvátjit.– Gåktu lij dahta? Lisá gatjádij.– Iv iesj máhte buojkodit, ilá gállnam lav. Stuorlådde gis ittjij goassak davva åhpa, Dahkogalbak luojoj.– Ittjiv asta, giehtoj Stuorlådde. Dålusjájge åhpan lidjiv galla. Åhpadiddjen lij vuoras ráppes.– Iv lim goassak suv lunna, Dahkogalbak sjuohkkij. Javlli åhpadij tjajmatjit ja tjierotjit.– Åhpadij, åhpadij, duodastij Stuorlådde. Sjuohkkij ja goappátja muodojdiska tjiegajga viddagijdasiska.– Galla tijma bäjvváj åhpadibmáj gålådijda? Lisá ratjáj ságastallama sisanov målsotjit. <em type="bold">100 </em>– Lågev tijma vuostasj biejve, Dahkogalbak vásstedij. Aktse maŋep biejve, ja navti unnoj.– Gåmbalis vuohke oahppat! Lisá árvustaláj.– Danen li åhpadime. Daha ham tijmajt gålådi vaj binnu. Biejves bäjvváj, Stuorlådde tjielggij. </p>
<p>Ådå vuohke lij dáhta Lisá mielas. Ussjolij davva oanegattjav åvddåla vaden moalgedastij: – Lågenanvuostasj biejvve lij ham de skåvllåloahpe? – Diedon, Dahkogalbak tjårggij.– Gåktus gis lågenannuppát biejve rijbajda? Lisá gatjádij.– Nuoges åhpadimijs, Stuorlådde mierredij. Subtsasta dal hájn ståhkusijs. <em type="bold">101 </em></p>
<p><em type="bold">Lågåt lågos Hummárdánssa </em></p>
<p>Dahkogalbak sjuohkedastij, slieŋadij tjalmijdis gåbtjå. Gehtjaj Lisáj ja gähttjalij sáhkadit, giella boaktjánij snurkas guoktás. – Jur dagu dákte luluj gåmotjåddågij dähppum, giehtoj Stuorlådde ja sjavnnjelij suvva hárddos spättjo. Dahkogalbak gielav gávnaj ja ganjálda jårkij.– I dávk soajte vuojga tjátje vuolen årrum.– Iv la galla.– Márjju ittji goassak hummárijn oahpástuvá.</p>
<p>Lisá sidáj javllat akti muossádastij, ájnat huomahij, gejna hoalmmedij ja javlaj: – Iv goassak. – I ham de árvveda man suohtas le hummárdánssa!– Iv má, mij dánsajt le dakkár? Lisá gatjáj.</p>
<p>Stuorlådde buojkkádij: – Gárggán tjuottjadip merragátten. – Guokten gárggán! tjuorvvij Dahkogalbak. Nuorjo, galbaga, luosa, ja nav vil. Gå svállásnuolgajt le gájdadam de– <em type="bold">103 </em>– Ájgev dåssjen gålåda dasi, tjumbádij Stuorlådde.– De guokti lávkki–– Juohkkahasj guhtik hummárijn guojmmen! Stuorlådde mujttádahtij. </p>
<p>Dahkogalbak huomahij: – Diedon. Lávkkijit guokti, guovtes ja guovtes– – Lådnut hummárijt, ja máhttsit ieme láhkáj, ållij Stuorlådde.</p>
<p>Dahkogalbak jårkij: – Dan maŋŋela luossit– – Hummárijt! ruodjalij Stuorlådde.– Nuorrek nav guhkás, ármi nahkabihtit.– Vuodjit maŋen! tjuorvvistij Stuorlådde.– Tjátjen maŋusåjvij tjiellijit! Dahkogalbak sjamáj.– Lådnut vaden hummárijt! ruodjalij Stuorlådde låssis gielajnis.– Máhttsit de gáddáj. Dale vuostasj oasse, Dahkogalbak ållij gielas masse. Gampardiddje guovtes håjet sjávvunijga vaden soavddahittjat. Lisáv guovlajga.– Tjáppa dánssa luluj, Lisá jieppaj. <em type="bold">104 </em>– Lulu gus dánssat dassta oasátjav? Dahkogalbak gatjádij.– Sidáv, abe ham! Lisá vásstedij.– Båhtu då, gähttjalup vuostasj oasev! Dahkogalbak Stuorlåttev bádtjij. Buktep má hummárij dagi aj. Guhtimusj lávllu?– Lávlo iesj, Stuorlådde vájnnodij. Vajálduhttám lav bágojt. </p>
<p>Tjårggå dánssagådijga Lisá birra ja birra, duolla–dálla ilá näjgga vaj Lisás juolggetjuvdijt duolmastijga. Dahkogalbak åvddåviddagijgum siejvij suojmma ja håjet lávlodijn:</p>
<p><em type="italic">Giessala gus spájtta? Rávddo vájnnodij gehtsulagáv, </em></p>
<p><em type="italic">Oarre le duogenimme, mujsta sjpoanjjgá biehtsegav. </em></p>
<p><em type="italic">Gehtja, rädno lahkani rábbá ja hummára! </em></p>
<p><em type="italic">Vuorddemin li tjuojalvisáv – dánsatjit gus dal sebra? </em></p>
<p><em type="italic">Sebra gus, i gus, sebra gus, i gus, sebra gus dal dánsatjit? </em></p>
<p><em type="italic">Sebra gus, i gus, sebra gus, i gus, sebra gus dal dánsatjit? </em><em type="bold">105 </em></p>
<p><em type="italic">I ajtu árvveda man suohtas le, </em></p>
<p><em type="italic">Mijáv doahppiji ja hummárij siegen nuorráj luossi de! </em></p>
<p><em type="italic">Valla gehtsulahka vásstedij, ilá mälggadij, ilá mälggadij, ja navti guobbulij. </em></p>
<p><em type="italic">Rávdov gijtij, ájnat ittjij nivá dánsatjit. </em></p>
<p><em type="italic">Nádoj, vuornoj, nádoj, vuornoj, nádoj dánssaj säbrramis. </em></p>
<p><em type="italic">Ájnas gus le, man mälggadij mannap, guojmmes vásstedij, </em></p>
<p><em type="italic">Ietjá gádde, diedá galla, nuppen bielen le. </em></p>
<p><em type="italic">Madi mälggadap le Sámeednamis, dadi lagábun li ham suobmelattja– </em></p>
<p><em type="italic">Allu då de guovguda, gieres gehtsulahkam, dánsatjit dal farra sebra. </em></p>
<p><em type="italic">Sebra gus, i gus, sebra gus, i gus, sebra gus dal dánsatjit? </em></p>
<p><em type="italic">Sebra gus, i gus, sebra gus, i gus, sebra gus dal dánsatjit? </em>– Gijtov, miellagiddis le dunnu dánsav gähttjat, Lisá duodastij, sjamuda vijmak lijga ållim. Mielastuvviv aj rávdo lávllagij! <em type="bold">106 </em></p>
<p>Dahkogalbak sáhkadij: – Rávdo gis, daha má– vuojnnám la gåjt rávdov? – Diedon, Lisá giehtoj. Álu vuojnnám mállá–, valla de spájtta ganugij.– Iv diede, gånnå Mállá luluj, Dahkogalbak javlaj. Valla jus álu la vuojnnám, de ham diedá makkára li.– Jáhkáv gåjt, Lisá usjudaláj. Biehtsega li njálmijnisá, smålijt li dajda bårggålam.– Gielesta smålijs, Dahkogalbak duollistij. Småle ham lulun nuoren luojttet. Valla biehtsega li ban ajtu njálmijnisá. Dahkogalbak gávastij ja tjalmijdis tsápptsij. Stuorlådde, subtsasta dan oarev ja majt vil.</p>
<p>Stuorlådde subttsánij: – Sivvan le hummárijgum lulun dánsatjit. Danen nuorráj luossin. Danen gis nav guhkás. Danen biehtsega njálmijdisesa dähppun. De gis ettjin nivá luojtedit. Dale ålles subtsas.</p>
<p>Lisá subttsasav májnoj: – Gijtov, rädno gullat. Iv la nav ålov diehtám rávdojs. – Subtsastittjav ienebuv, jus gulldala, fálaj Stuorlådde. Diedá gus manen rávddon nabdijma?– Iv la goassak ájádallam, Lisá miededij. Na manen de?– <em type="italic">Na gå ruostot nijbijt, </em>Stuorlådde alvot tjielggij. <em type="bold">107 </em></p>
<p>Lisá hämssárastij: – Ruostot gálvojt! gärddodij. – Majt dal, majna ietjat nijbe åbmu? Stuorlådde jäskoj.</p>
<p>Lisá gehtjastij sunnuv, ájádaláj åvddåla vásstedastij: – Na nåhki ja nerri. – Nijbe nuoren, Stuorlådde buojkkádij, ruosstu. Dálla ban diedá.– Massta dajt dahkabihtit? Lisá gatjádij.– Diehttelis ruovdes ja stáles, färtta skálltjo ham davva buvtisj tjielggit. Stuorlåttes gierddisvuohta någåj.– Jus iesj luluv rávddo årrum, Lisá giehtoj hájn lávlla oajvenis, de luluv javllam jáddij: Mähtjánu, ep duvva lágeda fáronimme!– Hähttuj tjuovvolit. Ij aktak sluogas guolásj lulu gåsik vuolgget oarre dagi, Dahkogalbak subtsastij.– Ij gus? Lisá alvaduváj.– Diedon ij, Dahkogalbak javlaj. Jus guolle luluj lusásim boahtet ja subtsastit mannulahkaj le, gatjádittjav de majna årrijn?– Oarev gus giehto? Lisá gatjádij.– Giehtov giehttomam, assjmam Dahkogalbak moalgedij.</p>
<p>Stuorlådde Lisáv bádtjij: – Gullup dal ietjat subttsasijt. <em type="bold">108 </em>– Subttsánittjav dát idedis, valla dåssje le ävtátjis giehttot. Dalloj ållu ietjes lidjiv.– Buojkoda gájkav, Dahkogalbak alodij.– Ale, ale! Subtsasta vuostak, Stuorlådde bádtjij gierddamahttásin. Tjielggidussaj gållå nåv ájgge. </p>
<p>Lisá subttsánij vuostasj báles, gå bieddjis Njoammelav ájtsaj. De gis hálvva suorgganij juhtusij lahkanattijn bálldasis, tsakkajga aj tjalmijdiska ja njálmijdiska nåv sälldát. Jáloj gåjt de maŋenagi subtsastattijn, ja gulldaliddje lijga sjávot desik giehttogådij, gåktu Suoksaj lij duojáŋaj gärddádam <em type="italic">Vuorastuvvam la, Áhttjám Vuollá </em>. </p>
<p>Dahkogalbak de båssistij: – Ihkeven oavdos. – Tjabu nav oavdos, gå le máhttelis, Stuorlådde guorrasij.– Gájkka duojáŋaj! usjudalle Dahkogalbak moalgedastij nuppádis. Gärddádittja dal iehtjádav dálla. Gåhtjo álgátjit. Dahkogalbak gehtjaj Stuorlåttev, dagu sådnå mahkas buvtij Lisáv merrat.– Tjuodtjána ja gärddáda <em type="italic">Lájkára gielav </em>, Stuorlådde gåhtjoj.– Galla gåjt dal dán ilme niera märrádalli ja gärddádahtti låhkusijt! Lisá usjudij. Vájbi skåvlån lav huoman. Badjánij <em type="bold">109 </em>gåjt ja gärddádatjáj, ájnat oajvves lij hummárdánsas nav dievvam, ittjij diede, gåktu hålaj, ja tjuollot vil lidjin bágo: </p>
<p><em type="italic">Hummára gielav gulliv tjuottjodit, </em></p>
<p><em type="italic">Ilá russjkadin la muvva lájbbum, vierttiv vuoptajdam såhkårdit. </em></p>
<p><em type="italic">Dagu ávdda gállujnis, de iesj njunjijnis, </em></p>
<p><em type="italic">Avev ja boalojt divvu, ja måttsås gis tjuvdijdis. </em>– Ietjálágásj, gå majt iesj mánnán låhkiv, tjuottjodij Stuorlådde.– Na, iv la ga månnå åvddåla gullam, javlaj Dahkogalbak. Valla gullu tjadá sjånndårin. </p>
<p>Lisá lij majdik javlak. Gumssjahij imájdalá, jus mige åvvånis luluj ieme láhkáj mannat. – Sidáv tjielggi davva, Dahkogalbak gájbbedij.– Ij gåjt dahta buvte tjielggit, Stuorlådde spájtta bigodastij. Joarke farra boahtte versav.– Mavvas de tjuvdijdis? Gåktus buktá tjuvdijdis njunjijnis måttsåstit? Dahkogalbak tjiddij. <em type="bold">110 </em>– Vuostasj dánssavuohke, Lisá tjielggij, valla harmmat hämssanam lij, ja utjárdij iehtjádav giehttot.– Joarke dal maŋep versav, Stuorlåttes gierddisvuohta någåj. Álggá návti: Skuvviv sujsta gárdev. </p>
<p>Lisá ittjij duosta vuosteldit, vájku mielastis gájkka gulluj boasstot. Mahkkulij:</p>
<p><em type="italic">Skuvviv sujsta gárdev, ja ájttsiv tjalmmebielijn, </em></p>
<p><em type="italic">Idjaskunjok ja skálltjo juogijga gáhkutjav– </em></p>
<p>Dahkogalbak de tjumbádij: – Manen galga gärddádit gájkav, jus i buojkkáda davva håladijnát? Dáhta le galla muv ienemusát gájmmáriddje gullam giehtto! – Le. Sluogas lulu, jus lulu hiejttet, Stuorlådde Lisáv ganugahtij. Lisá de galla ávvusij.– Gähttjalup farra ietjá hummárdánsav, Stuorlådde oajvvadij. Jali lulu gus Dahkogalbaga lávllagattjav gulldalit?– Vuoj, lávllagattjav, jus Dahkogalbak lik luluj lávládit! Lisá vájnnodij. Nav vájmmelit, vaj Stuorlådde tjabu tsuojggistij: – Na ham da de! Ij gåjt ietjá mielajt vieleda! Lávláda <em type="italic">Galbakjuptsav </em>sunji, ráddnam. <em type="bold">111 </em></p>
<p>Tjiegŋalit Dahkogalbak sjuohkedastij, lávllogådij hagŋadiddje gielajnis:</p>
<p><em type="italic">Njálga jupptsa, nav ruodná ja härskos, </em></p>
<p><em type="italic">Vuorŋedime báhkka gárenis! </em></p>
<p><em type="italic">Guhti luluj dakkárav gåppset? </em></p>
<p><em type="italic">Udnásj iehkeda jupptsa, njálga jupptsa! </em></p>
<p><em type="italic">Udnásj iehkeda jupptsa, njálga jupptsa! </em></p>
<p><em type="italic">Njál-gaa jupp-tsaa! </em></p>
<p><em type="italic">Njál-gaa jupp-tsaa! </em></p>
<p><em type="italic">Ud-náásj iehk-eeda jupp-tsaa, </em></p>
<p><em type="italic">Njálga, njálga jupptsa! </em></p>
<p><em type="italic">Njálga jupptsa! Guhti hálijdisj guolev, </em></p>
<p><em type="italic">Biergov, jali ietjá biebmov? </em></p>
<p><em type="italic">Guhtimusj ij vattálulu gájkav guovte guvse njálga juptsa diehti? </em></p>
<p><em type="italic">Guovte guvse juptsa diehti? </em><em type="bold">112 </em></p>
<p><em type="italic">Njál-gaa jupp-tsaa! </em></p>
<p><em type="italic">Njál-gaa jupp-tsaa! </em></p>
<p><em type="italic">Ud-náásj iehk-eeda jupp-tsaa, </em></p>
<p><em type="italic">Njálga, njál-GA JUPPTSA! </em>– Gärddoda! tjuorvvij Stuorlådde, ja Dahkogalbak lij gärddodahtjamin guládijnesa soabmásav mälggadin huvkadime: – Riektáássje de gis álggis!– Båhtu lik! tjuorvvistij Stuorlådde. Lisáv giedas doahppidijn ratjáj ierijt váni lávllagav vuordek.– Mat riektás le sáhka? Lisá njimádij, valla Stuorlådde dåssju tjiddij: Båhtu lik! ja háhppelappot guotsaj. Vuollegappot gis gulluj rådatja guoddám, håjes bágo: </p>
<p><em type="italic">Ud-náásj iehk-eeda jupp-tsaa, </em></p>
<p><em type="italic">Njálga, njálga jupptsa! </em><em type="bold">113 </em></p>
<p><em type="bold">Lågenanvuostasj lågos Guhtimusj gáhkutjijt suoládij? </em></p>
<p>Vájmoj Gånågis ja Rådnik tjåhkkåhijga tjåhkudagániska Lisá ja Stuorlåtte boadedijn. Slåhttå tjåhkanij sunnu birra, irda mij låttåsj ja urudisásj, ja ålles kårttådoahkke. Vájmoj Dievnár tjuottjoj gájkaj åvdån, gitta ruovdijda guovtijn doarroålmmåjn bálldalin. Gånågisá guoran lij Bieddjis Njoammel, bitjun avtan giedan ja báhpergurppasasj nuppen. Fuova guovddelin lij stuorra gárre edna gáhkutjijgum. Vuojnnet nav ájvvana lidjin, vaj Lisá hálvva nälggáj dajt gehtjadattijn. – Ållitji gåjt dal dálla, vaj máhtti svarkajt fállat, ussjolij. Valla ällim åvvånis ålligoahtám, de Lisá gehtjadaláj birrusijt ájgev gålådittjat.</p>
<p>Lisá ij lim goassak riektáv guossidam, vájku girjijn låhkåm lij dakkárijs. Dudáj diededijnes bágov gájkkaj: – Duola duobbmár. Edna dahkovuoptaj diehti de davva árvvedav.</p>
<p>Duobbmárin, vissa, lij gånågis. Råvnnå lij dahkovuoptaj nanna. Vuojnunagi ij lim vuogas, ittjij ga vuogastuvá. – Dale gis vuornástahka, ja lågenanguokta sjivnnjádusá, Lisá ussjolij. Vierttij sjivnnjádussan nabddet, gå <em type="bold">114 </em>muhtema lidjin juhtusa, valla iehtjáda gis låtte. – Várudav sijáv vuornágisvehkan. Allasis gärddodij guokti– gålmmi maŋemus bágov. Mihástaláj ham de dakkárav buvtedijn. Duolla månaj jáhkedijnes binnes suv ludtjusattjajs buktin dan lágásj bágojt. Vájku vuornágisá lulun avta buore årrum. </p>
<p>Lågenanguokta vuornágisá vissjalit tjállin ietjasa báhppárijt. – Majt gisjkadi? Lisá tsamádij Stuorlåddåj. E gåjt vilá máhte majdik tjállet, riektá ij la hájn álggám. – Namájdisá li tjállemin, Stuorlådde tsabmalij. Balli vajálduhtti dajt åvddåla ålliji.– Huohppelattja! Lisá bälkkáj, valla spájtta sjávvunij.</p>
<p>Bieddjis Njoammel ruodjalij: – Sjávot riektán! Gånågis tjalmánijdes tjáŋaj várdudalátjit hoallijt.</p>
<p>Lisá oalges badjel gehtjadijn ájtsaj vuornágisá tjállin <em type="italic">Huohppelattja! </em>báhppárijda, ja ielvij tjabu aktak ij buvte <em type="italic">huohppelasj </em>tjállet. Vierttij guojmestis ádnot viehkev tjálátjit. – Ållidijn gåjt sinntsidam littji báhppárijdesa! Lisá ájádaláj. </p>
<p>Avtan vuornágisán lij gitjárdiddje tjálan. Lisá ittjij ban dávva gierda. Garvij riektátjåhkuna boaktjolij ja vallak máhtij, de ribástij sujsta tjálanav. Nåv spájtta, vaj <em type="bold">115 </em>vuornágisásj, Dädtjulahka Biehtár, ittjij dádjada, gåsi gádoj. Hähttuj de tjuvdijnis tjállet gå gávnak bátsij, ájnat ávke ällim gå ettjin tjállusa báhppárij dähpo. – Diedediddje, låhku dal guoddalimev! Gånågis javlaj. </p>
<p>Bieddjis Njoammel bitjádij gålmmi ja gurppasav luorkkij. Låhkkåj:</p>
<p><em type="italic">Rådnik Vájmoj, lájbodij gáhkutjijt, </em></p>
<p><em type="italic">Tjáppa biejve giesen: </em></p>
<p><em type="italic">Dievnár Vájmoj, suoládij gáhkutjijt, </em></p>
<p><em type="italic">Bårrålij daŋga biesen! </em>– Duobbmijuhtut, Gånågis tjuottjodij vuornágisájda.– Allut hájn, allut hájn! Njoammel råhtos tjumbádij. Ållo le vilá dan åvddåla!– Buvte vuostasj vihtanav diehki, diededij Gånågis. Bieddjis Njoammel gålmmi bitjádij ja tjuorvvij: – Vuostasj vihtan båhtis! </p>
<p>Vuostasj vihtan lij Gahpergoarro. Káffaguvsásj giedanis, lájbásj gis nuppen. – Ánov ándagis, Allagam, álgij, gå dájt <em type="bold">117 </em>fáron válldiv. Iv lim vuojn svarkestimes ållim, gå muvva viettjajda. – Ållim juo galggi, Gånågis ivtij. Goassa álggi? </p>
<p>Gahpergoarro gehtjastij giehtalakkoj Nagersjnjierájn tjuovvolam Njoammelav. – Sjnjuvtja lågenannälját biejve, <em type="italic">jáhkáv </em>, giehtoj. – Lågenanvidát, duollistij Hubigis Njoammel.– Lågenangudát, duollistij Nagersjnjierrá.– Tjállit giehttomisá, Gånågis javlaj vuornágisájda. Vuornágisá miellusit tjállin divna gålmmå biejve báhppárijdesa, tjoahkkáj duoddijin ja båhtusav juohkin råvnåjda ja slehtajda.– Njuola gahperat. Gånågis Gahpergoarruj javlaj.– Ij la muv gahper, bigodij Gahpergoarro.– Suoládam! Gånågis huvkedij. Jårgijdij vuornágisájda. Vuornágisá dalá tjállelin diedutjav.– Ábjav dajt, vaj iehtjádijda vuobditjav, Gahpergoarro buojkkádij. Älla mujna ietjam gahpera. Gahpergoarro ham lav. </p>
<p>Rådnik de tjalmánijt tjáŋaj ja guobbulatjáj Gahpergoarrov. Gahpergoarro guovgudij ja juorrulij. <em type="bold">118 </em>– Duodasta, Gånågis gájbbedij. Ale gis balá, jali oajtedav duvva dánna ja dalá. </p>
<p>Dáhta ittjij vuojnnet åvvånis vihtanav arvusmahte. Juolge sujsta skielbestin. Muoden gehtjastij Rådnigav, ja hárránattijn gáskestij edna biehkev káffaguvsestis, ienni gå lájbes.</p>
<p>Dálloj Lisá mielas oavddon gulluj. Imájdaláj, mij lij dal hájn dáhta åvddåla buojkkáj stuorrogådij vaden. Guovlodij tjuodtjánit ja vuolgget, ájnat nuppádis usjudaládijn bátsij tjåhkkåha, gå hájn lidjin sunji saje. – Gå dal i lulu nåv muvva njuvddet, guoranis tjåhkkåhiddje Nagersjnjierrá moalgedij. Jurra de nagáv vuojŋŋat,– Ij la dáhta munji ganugahtten, Lisá javlaj häsot. Månnå lav sjaddamin.– Dujna älla loabe dánna sjaddat, Nagersjnjierrá biehtoj.– Ale sjåndårda, Lisá buosjet bielkkelij. Diedá ham adjáj iesj sjatta.– Diedáv, ájnat iesj sjattav jiermmát, iv ga ietjat bierigis láhkáj. Nagersjnjierrá tjuodtjánij ja hagŋada rasstij riektáv nuppe bälláj. <em type="bold">119 </em></p>
<p>Rådnik lij agev Gahpergoarrom guobbulam. Nagersjnjierá rasstidijn riektáv javlaj doarroålmmåj: – Buvte munji skánjgov åvdep guossidime goarrárijs!</p>
<p>Guládijnes davva de Gahpergoarro nav skielbestij, vaj gábmagijdes nuolaj. – Duodasta, Gånågis moaren gärddodij. Jali de oajtedav duvva, årru dal juogu muoden jali i.– Häjos ålmåj lav, Allagam, luojitjij mahkkuliddje Gahpergoarro. Dåssju lidjiv káffigoahtám ... vahkkot, guokta vahko dássta åvddåla ... lájbes lidjiv nåhkkumin ... ja de jille duolbbalájbbe.– De jille mij? gatjádij Gånågis.– Álggá de, Gahpergoarro vásstedij.– Diedon álggá D:ajn! Gånågis bielkkelij. Jáhká gus månnå lav biessegáma? Joarke!– Häjos ålmåj lav. Ienemus áda jillin dan maŋŋela, Gahpergoarro subtsastij. – Hubigis Njoammel iktelij.– Ittjiv! Hubigis Njoammel hähkkat sehkanij.– Ikti! tjiddij Gahpergoarro.– Vuornov! Hubigis Njoammel tjuottjodij.– Vuornnu, Gånågis diededij. Allit davva tjále. <em type="bold">120 </em>– Na, vájku gåktu, Nagersjnjierrá gåjt ivtij, Gahpergoarro subtsastij. Guoradaláj, jus Nagersjnjierrá luluj vuornnot. Ájnat Nagersjnjierrá lij vuornok, sådnå gis lij nåhkåstam. </p>
<p>Gahpergoarro jårkij: – Dan maŋŋela gåjt de enap lájbev suoddiv. – Valla majt gis Nagersjnjierrá ivtij? vuornágis gatjádij.– Iv mujte, miededij Gahpergoarro.– Viertti mujttet, Gånågis diededij. Jali de oajtedav duvva.</p>
<p>Gahpergoarro gáhtjadij káffaguvsev ja lájbev. Buolvvedij avta buolvvaj: – Häjos ålmåj lav, Allagam. – Häjos hoalle la galla, Gånågis vásstedij.</p>
<p>Dannák Luomegasj guorrasimev tjuorvvij, valla várdasålmmå suvva duostudijga. Gássjelis báhko, de tjielggiv dåssju gåktu dahkin. Sunnun lij vuossa, massta njálmev tjanájga. Dasi luojtijga luomegav ja tjåhkkidijga nali. – Buorre vuojnnám lav, gåktu dahki, usjudij Lisá. Ådåsijs lav nav álu låhkåm, gåktu riektáv ållidijn soames gähttjalij giedajt spädtjot, valla suvva de dalága várdasålmmå duostudijga. Iv lim áttjak rádjáj dádjadam, mij lij dahta. <em type="bold">121 </em>– Jus dåssju davva diedá, de bájav duvva vuollánittjat, Gånågis javlaj.– Iv máhte hájn vuollánit, tjielggij Gahpergoarro. Guolben lav juo.– De bájav duvva de tjåhkkidittjat, Gånågis vásstedij. </p>
<p>Nubbe luomek doarjjomav tjuorvvij ja navtik duostudaláj. – De ham sjávvunahttin luomegijt! Lisá usjudij. Bállip dal riektán tjåhkkåhit.– Káfam farra luluv juhkat, Gahpergoarro muoden moalgedij. Gehtjaj guosseskánjgov låhkke Rådnigav.– Måtjerdav duvva, Gånågis diededij, ja Gahpergoarro spájtta vuolgij riektás, tjabu gábmagijdasis tjáŋak.– Jallit sujsta oajvev ålggolin, Rådnik duoddistij doarroålmmåj. Valla Gahpergoarro lij ådnå mähtjánam.– Buvte boahtte vihtanav diehki! Gånågis gåhtjoj.</p>
<p>Boahtte vihtan lij Fruvvá biebbmodahkke. Ruddaskáhppo fáronis. Uksabällán gassne ulmutjij diehti Lisá juo árvvedij, guhtimusj bådij, åvddåla lij riektáj ga tjágŋam. – Vuoseda duodastusát, gåhtjoj Gånågis. <em type="bold">122 </em>– Iv, nádoj biebbmodahkke. </p>
<p>Gånågis gehtjaj Bieddjis Njoammelav, guhti vuollegattjat tjielggij: – Allagam viertti snivva guoradallat dáv vihtanav. – Na, jus hähttuv de hähttuv, Gånågis sjuohkkij. Giedajt ruossij ja biebbmodahkkev guobbulij desik tjalmmes vargga gáhtun. Rábmásit gatjáj: – Massta li gáhkutja dagáduvvam?– Ienemusát pihppárijs, vásstedij biebbmodahkke.– Gásses, nagergiella duogenis bigodij.– Nagersjnjierrá de dal giŋŋgahis! Rådnik rägádij. Jallit sujsta oajvev! Rájadallis riektás riehpenrájge ålgus! Duostudihtit! Doahppijihtit! Gahpit sujsta siegŋaguolgajt! </p>
<p>Ålles riektá juorrulastij. Nagersjnjierrá ålgus rájadaláj. Ja gå ådjum lidjin, de gis biebbmodahkke lij gáhtum. – Årrus! duhtte Gånågis edna båssistij. Buvte boahtte vihtanav.</p>
<p>Suolet duoddistij Rådnigij: – Alvvusit, gärrásam, hähttu boahtte vihtanav snivva guoradallat. Oajvám luoddu dan diehti! <em type="bold">123 </em></p>
<p>Lisá vuojnij Bieddjis Njoammel boalbbulij skánjgov. Rädno lij gullat, guhtimusj lij boahtte vihtan. – Älla vuojn siján hájn edna duodastusá, allasis javlaj.</p>
<p>Ájádalá, makta alvaduváj Bieddjis Njoammela dabárdattijn namáv: – Lisá! <em type="bold">124 </em></p>
<p><em type="bold">Lågenannuppát lågos Lisá duodastusá </em>– DÁPPEN! Lisá tjuorvvistij. Vajálduhtij, makta stuorrum lij áttjak gållåm ájgev. Tjiellij spájtta, vaj hielmijnis ravggij vuornágisájt. Ravggin gulldaliddje slåhttå nali, ja gissjvurin Lisáv mujttádahte viejekskielos, majt vahkkot åvddåla lij gåmedam.– Vuoj, luojte munji ándagis! tjuorvvij suorgganam láhkáj, ja tjoaggegådij sijáv, ármi buvtij. Oajvves gärddodij mujtojt guollegåmedimes ja baláj vuornágisájt de hähttuj vuornástahkaj máhtsadit, ietján lulun jábmet.– Riektáv ep máhte joarkedit, Gånågis rábmásit sárnoj. Åvddåla gájkka vuornágisá li sajenisá. Gájkka, vastet Lisáv guobbula dättodij. </p>
<p>Lisá guovlaj vuornástahkaj. Ájtsaj råhton lij biedjam Dädtjulagátjav vuolusåjvij, ja suddilmásj håjen siejbes vuohtudij, ietján labádik. Råhttistij bajás ja duollij. – Hiejvev huoman barggi. Ávta ávkken dávk luluj riektán, vájku luluj bajás jali vuolus, Lisá allasis moalgedij.</p>
<p>Vallak vuornágisá lidjin dabrijdam ja senadam, ja báhppárijt ja tjálanijt gávnnam, de vissjalit tjállájin <em type="bold">125 </em>vuorbedisvuodas. Gájkka ájnat Dädtjulahka, sådnå gis lij nav alvaduvvam, vaj njálmme tsäggot guovlaj rábev. – Majt diedá dát dullumis? Gånågis gatjádij Lisás.– Iv majdik, Lisá vásstedij.– I majdik gus, i goassak? guládij Gånågis.– Iv majdik, iv goassak, Lisá vásstedij.– Edna ájnas, Gånågis giehtoj vuornágisájda. </p>
<p>Tjállegoadedijn davva báhppárij, de Bieddjis Njoammel sijáv boarkkij: – Iehpeájnas. Allagam sihtá javllat iehpeájnas, guddnediddje gielajn javlaj, vájku nirvudaláj. – <em type="italic">Iehpe </em>ájnas diedon sihtiv javllat, Gånågis gáhtjos javlaj. Allasis duoddistij: – Ájnas – iehpeájnas – ájnas – iehpeájnas, gulátjit goabbá báhko buorebun gullusj. </p>
<p>Muhtem vuornágisá tjállin vil ájnas, ja iehtjáda gis iehpeájnas. Adjáj Lisá dávva vuojnij, nuoges lahka lij báhppárijdesa vuojnátjit. – Ij binnátjav ga vájkkuda, allasis usjudij.</p>
<p>Girjjásis tjállám Gånågis dal tjuorvvij: – Sjávot! ja girjestis låhkkåj. Nielljalåknuppát njuolgadus: <em type="italic">Gájkka suhpemuora made ulmutja, hähttuji riektás vuolgget. </em></p>
<p>Gájkka Lisáv guovllin. <em type="bold">126 </em>– Iv la ban sube máhte, Lisá tjiddij.– Le galla, Gånågis tjuottjodij.– Vargga guovte muora mahte, duoddij Rådnik.– Na, iv de ban vuolge, iv galla, Lisá nivdastij. Ij la huoman oalle njuolgadus, iesj davva áttjak gávnadi.– Vuorrasamos njuolgadus girjenim, Gånågis tjielggij.– Jus navti luluj, de ham luluj vuostasj njuolgadus, moalgedij Lisá. </p>
<p>Gånågis guovgudij ja spájtta girjes dahpaj. – Duobbmijuhtut dal, mahkkulij vuornágisájda.</p>
<p>Bieddjis Njoammel sasskalij Gånågisá lusi: – Ienep duodastusá li hájn, Allagam, dáhta báhper jur bådij. – Mij le danna? Rådnik jäskádij.– Iv la hájn rahpam, Bieddjis Njoammel miededij. Valla girjje le gåjt, girjev le jáhkket giddagisán tjåhkkåhiddje tjállám ... soabmásij.– Hähttu má soabmásij tjáleduvvam, javlaj Gånågis. Ájnat jus soajttá ij la gesisik tjáleduvvam, valla dahta ij la dábálasj.– Gesi le de? gatjádij vuornágis. <em type="bold">127 </em>– Ij la gesik, tjielggij Bieddjis Njoammel. Ajtu, ij la mige tjáleduvvam ålgutjij. Máhtsastij báhppárav sáhkadattijn. Ij la girjásj ga, ájnat värssatjoahkke.– Le gus fáŋga giehtatjálos? ietjá vuornágis gatjádij.– Ij, ja dahta gis le imálamos gájkas, bigodij Bieddjis Njoammel. Vuornágisá juorrulin.– Háddidam le iehtjáda giedav, Gånågis oajvvadij. Vuornágisá jierijdin.– Allagam, Vájmoj Dievnár ánodij. Ittjiv månnå tjále, ja buvtáv vil duodastit. Älla namá gietjen.– Jus ittji namát tjále, Gånågis vásstedij, de dåssju vidjurijt nievret. Vierev la sihtam dahkat, ietján lulu namát tjállám dagu almma ulmusj. </p>
<p>Giedajt spädtjun dási. Gånågisá vuostasj udnásj javllam jiermmásvuohta lij dahta. – De ham dahta duodas sådnå le siválasj, Rådnik nannij.– Ij duodasta majdik dan guovlluj! Lisá tjuorvvij. Dådnå i majdik árvveda, massta giehttu!– Lågå versajt, Gånågis gåhtjoj.</p>
<p>Bieddjis Njoammel tjalmánijt tjáŋaj. – Gåsstå álgáv, Allagam? gatjádij. <em type="bold">128 </em>– Álge álgos, Gånågis alvot bagádij. Ja lågå gitta gähtjáj, de ganuga. </p>
<p>Bieddjis Njoammela låhkåm versa lidjin návti:</p>
<p><em type="italic">Subtsastin munji dådnå lidji näjtsov guossidam, </em></p>
<p><em type="italic">Ja muvva báhttjaj bäggalam. </em></p>
<p><em type="italic">Näjttso nav tjábbát muvva gåvvidij, valla iv buvte vuodjat bigodij. </em></p>
<p><em type="italic">Báhttja diededij iv lim vuolggám, </em></p>
<p><em type="italic">Diehtep duohta le dahta. </em></p>
<p><em type="italic">Jus näjttso vilá luluj ássjev hájedit, gåktus de dådnå lulu bierggidit? </em></p>
<p><em type="italic">Vaddiv näjttsuj avtav, vaddin báhttjaj guokta, </em></p>
<p><em type="italic">Vaddi midjij gålmmå jali edna. </em></p>
<p><em type="italic">Máhttsin báhtjas duv lusi gájkka, vájku ietjam lidjin åvddåla. </em><em type="bold">129 </em></p>
<p><em type="italic">Jus mådja nejtsujn soajttin dán ássjáj sehkanit, de báhttja dunji luohtet, måtjerdittjat sijáv ieme iellemij. </em></p>
<p><em type="italic">Bigodav dådnå lidji, åvddåla näjttso suhttalij, hárenissan boahtám báhtja, iehtjama, ja dan gasskaj. </em></p>
<p><em type="italic">Allu dal báhttjaj bigodu näjttso lij dajda mielastuvvam, dáhta viertti agev báhtset, tjiegosvuohtan, gájkajs, munnun. </em>– Ájnnasamos mijá gullam duodastus dán rádjáj, Gånågis sárnoj. Giedajdis ruvvij. Bádjit dal vuornágisájt– <em type="bold">130 </em>– Jus aktak sijás buktá tjielggit davva, Lisá moalgedij. Stuorrum lij nåv ålov, ittjij desti balá tjumbádimes. Månav vájk slehtav. Månnå iv jáhke danna le gåjkanisásj ga jiermes. </p>
<p>Gájkka vuornágisá tjállin báhppárijdasisá sådnå ij jáhke danna le gåjkanisásj ga jiermes. Aktak ittjij huoman gähttjala báhppárav tjielggit. – Jus älla sisŋutja, sjemaj Gånågis, de edna bargos mijáv gádju. Dádjada má, gå ep hähttu davva gávnnat ga. Ja huoman iv diede. Luobbij versajt buolvanis ja tjalmmebielijn gehtjaj dajt. Ihka vil älváv jiermev: Iv buvte vuodjat, bigodij. Dådnå ham i buvte vuodjat, i ham? gatjádij Dievnáris.</p>
<p>Dievnár håjet nádoj: – Vuojnnu gus máhtáv? Ittjij gåjt åvvånis navti vuojnnu, nanos báhppáris lij dagáduvvam. – Dán rádjáj dåhkki, Gånågis javlaj ja allasis mudárdatjáj versajt. Diehtep duohta le dahta. Diehttelis vuornágisá <em type="italic">. </em>Vaddiv näjttsuj avtav, vaddin báhttjaj guokta. Dahta ham de le, majt gáhkutjijgum dagáj.– Valla joarkká gis návti: Máhttsin báhtjas duv lusi gájkka, Lisá huomahahtij.– Na dale li ham! Gånågis tjuottjodij mihát. Giejgij gáhkutjijda bievden. Ij la mige dassta tjielggap. Valla de <em type="bold">131 </em>gis návti: Åvddåla näjttso suhttalij. I ham dådnå goassak suhttala, gärrásam, giehtoj Rådnigij. – Iv goassak! Rådnik sjierggij. Bálkestij guvsátjav tjálanijgum dädtjulahkaj. Dädtjulahka Biehtárasj lij häjttám báhppárij tjállemis tjuvdijnis tjálana dagi. Älvvám tjálos lij báhppárij bátsek. Valla dálla vaden tjálláj.– E ham de bágo duvva suhttada, Gånågis måjudij. Ållu sjávot lij.– Báhkostoagos! Gånågis duoddij muson, ja divna tjajmádin. Vuornágisá märrádusáv gávnnusa, Gånågis javlaj guoktalågådis uddni.– Allusa, allusa! Rådnik vuosteldij. Duobmov vuostak, ja de esski märrádusáv.– Galla gåjt tjuorbesvuohta! Lisá jieddnát sárnoj. Åvvånis ájádallat duobmov vuostatjin gullat!– Várriju njuoktjamat! Rådnik várrodattijn ruopsudij.– Iv! Lisá nádoj.– Jallit sujsta oajvev! Rådnik sjärgoj. Ittjij aktak labáda.– Guhtimusj dal dujsta berus? Lisá gatjádij. Sjaddam lij ieme stuorrudahkan dálla. Ehpit la kårttåhåres ietján! <em type="bold">132 </em></p>
<p>Ålles doahkke hállánij ja Lisáv dejvadin. Lisá rägádastij goappátjagá balon ja suhton. Gähttjalij ierijt tsábbmet.</p>
<p>De hähkkat ielvij jåhkågátten vellahij, oajvves oappás asken. Oabbás tjábbát muodojstis njávkaj ierijt ássnam lastatjijt. – Smareda, Lisásj! oabbás javlaj. Guhkev la ban niegadam!– Ihkeva oavdojt lav niegadam! Lisá giehtoj. Oabbásis subtsastij, irda mavva mujttemav imálasj manos, massta jur la låhkåm. Gå lij ållim, de oabbás bunestij suvva ja javlaj: – Oavdos niehko lij galla. Valla viehkala dal bårråtjit, iehkeduvvam le juo.</p>
<p>Lisá viehkkáj usjudalá man njálgugit lij niegadam. <em type="bold">134 </em></p>
<p>Oabbás bátsij tjåhkkåha. Oajvev giedajnis duvdij ja gehtjadaláj guolmudagáv. Usjudaláj Lisátjav ja gájkka suohtas subttsasijdes, desik iesj niegadatjáj. Niehkos lij návti:</p>
<p>Vuostak niegadij Lisátjav. Unna giedatja buolvajn ja tjuovggis tjalme guovllin ietjas tjalmijt. Guláj Lisá giela tjuojalvisájt ja vuojnij, gåktu vuoptajt sjavnnjelij dajt anedittjat tjalmijstis. Agev má tjalmij åvdån givnnjahin. Gulldalattijn ielvij duobddága ällájin gåmbalis sjivnnjádusájgum unnaoappátja niegos.</p>
<p>Guhka rásse juolggeslábijt tjagárdij Bieddjis Njoammela ratjádijn vásuk. Suorgganam Sjnjierrá stullij sláttutjin. Guláj skuollerdiddje káffaguvsijt, gå Hubigis Njoammel guojmijnis bårrin ihkátájge mállásav. Ja Rådniga skáddnje gielav gis duobbmimin hájn vil guossev jábmemij. Fádij stuojmmidijn de akti vil svijnetjivgga gasnedij Fruvvá buolvan. Akti vil guláj Stuorlåttev gilljomin ja Dädtjulagá tjálanav gitjárdime, ja luomegij boaktjánaddam säbrrálakkoj Dahkogalbaga hagŋasijn dievddin ilmev. <em type="bold">135 </em></p>
<p>Tjåhkkåhij tjalme tsápptsot. Vargga iesj Imájájmmuj jáhkij, vájku diedij tjalmijt hähttuj tsaggat vaden, ja navtik gávkas almajda luluj ravggat. Ráse lulun dåssju sjåvvat ja dåssju tjásjsjatto lulun sláttov dilmmadit. Skuolkadiddje káffaguvse lulun rievddat skille sávttsabiellojda, ja skáddnje Rådnik luluj dåssju räjnnuhiddje. Gassne njuorakmánásj, ruoddje Stuorlådde, ja gájkka ietjá oavdos jiena lulun rievddat båndorsijda jubmamij. Hagŋadiddje Dahkogalbaga sajen lulun farra muhkko gusá.</p>
<p>Maŋemusát ájádaláj, gåktu unnaoabbás, boahtte ájgen, iesj ållessjattuk nissun, luluj bisodit mánnávuoda giehpes vájmov. Subtsastit luluj oavdos subttsasijt, vájbi Imájájmos, birástahteduvvam mánájs. Tjalmijdisá luluj buollidit ávujn. Gullat luluj gájkka sijá giehpes vájajt, ávvusit gájkka sijá giehpes suohttasijs, mujtedijnes ietjas nuorrudagáv ja ávos giessebiejvijt. <em type="bold">136 </em></p>
<p><em type="bold">Tjielggidusá </em></p>
<p>Dála muhtem márjju amás bágo. Gånnå le tjuorvasmärkka <em type="bold">! </em>, de lav iesj gávnadam dán tjállusin. </p>
<p>Huoman ietjes soajttá árabut juo adnám, valla iv la månnå åvddåla gullam. Muhtemijda le Grundströma báhkogirjes tjielggidus, dajn lågå oanádusájt dagu</p>
<p><em type="bold">J </em>ja <em type="bold">NJ </em>. </p>
<p>Ja de vil soajtti muhtem bágo sierra Divtasvuona giella, dajt gis mierkkiv</p>
<p><em type="bold">DV </em>, valla soajtti adjáj oahppása Svieriga bielen. Bágojda li ienemusát gálldon Wiklunda ja Grundströma báhkogirje. </p>
<p xml:lang="sme"><em type="bold">Báhkoskánjggo </em></p>
<p><em type="bold">Tjielggidus </em><span type="quote">“duoppsit, biŋustit, vastedit, ja juorrulit”</span> </p>
<p>Matematihkan: duoddit, binnedit, gärddodit, juohket. <span type="quote">“oavddusapputjas oavddusapputjassaj”</span> <em type="bold">! </em></p>
<p>Dåssjedis sáhka, ij galga duolla giella. bihtjudit <em type="bold">! </em></p>
<p>Bitjes, + dit-giehtje. biŋustit <em type="bold">! </em></p>
<p xml:lang="nob">Flytte noe baklengs, biŋus = baklengs.</p>
<p>Dahkogalbak <em type="bold">! </em><span type="quote" xml:lang="nno">“Mock Turtle”</span> <em type="bold">137 </em>-dijn+poss.sfx. </p>
<p>Buohtaájgehábme äjgátgietjijn. galbak <em type="bold">! </em>skilpadde gamparbállo </p>
<p xml:lang="est"><em type="bold">DV </em>sprettball gevlak </p>
<p xml:lang="isl">Sirkelforma. -gum</p>
<p>Komitatijva moattelågo gietjek, tjuoldátjit davva genitijva moattelågos.guohttsut <em type="bold">! </em></p>
<p>Bli nedsprunget av dyr. -gusj<span type="quote" xml:lang="sme">“Suddilmmepartihkal”</span>. Jus diminutijvva luluj suttalussjat. jiehttet</p>
<p>Sáhkadit. Oarjep báhko. jivkkot </p>
<p xml:lang="isl"><em type="bold">SG, F, NJ, J: </em>sköta småbarn, </p>
<p xml:lang="swe"><em type="bold">NG: </em>sköta om (någon). Bst. <em type="italic">sujttit </em>, <em type="italic">oatsodit </em>. lajgodit </p>
<p xml:lang="swe"><em type="bold">NJ: </em>nämna, kalla någon något vid dess namn. </p>
<p xml:lang="swe"><em type="bold">J: 138 </em>ljuda, låta; tala om, nämna (upprepade ggr) lajsadit <em type="italic">laihsatit </em></p>
<p xml:lang="nno"><em type="bold">NJ: </em>tala sakta. loamkestit </p>
<p xml:lang="swe"><em type="bold">SG: </em>hålla på och prata. <em type="bold">NJ: </em>berätta gamla sägner. </p>
<p xml:lang="swe"><em type="bold">J: </em>tala långsamt som en gammal gubbe. Bst. <em type="italic">låmkadit </em>. måhtjårit </p>
<p xml:lang="swe"><em type="bold">NJ, J: </em>bli friad, befriad, slippa ifrån en juridisk skyldighet måtjerdit </p>
<p xml:lang="swe"><em type="bold">NJ, J: </em>befria, fria mävrrot (mävrádit) </p>
<p xml:lang="fin"><em type="bold">NJ, J: </em>stöna ruonos, ruodnusa </p>
<p xml:lang="deu"><em type="bold">DV </em></p>
<p xml:lang="kal">Grønnsakrådnik</p>
<p>Drådnik, sáme dábe milta gahtjadam d:v. rädno</p>
<p xml:lang="swe"><em type="bold">J1: </em>något roligt som man hör l. ser. </p>
<p xml:lang="swe"><em type="bold">J2: </em>något obehagligt, sensationellt, <em type="bold">139 </em>överraskande. <em type="italic">Månnå lav jegadam </em></p>
<p xml:lang="nno">J1:av . sjpoanjjgat</p>
<p xml:lang="nob"><em type="bold">SG, NJ, J: </em>slå, piska sjåndår </p>
<p xml:lang="deu"><em type="bold">DV </em></p>
<p>Dåssjedis sáhka skáhpek</p>
<p>Bst. <em type="italic">huohppelasj </em>.skánjggo </p>
<p xml:lang="nob">Liste skáradit <em type="italic">skárrot= </em>slå (med käpp e.d.)slieŋadit </p>
<p xml:lang="swe"><em type="bold">SG, NJ, J: </em>använda handen som kikare för att skydda ögonen mot solstrålarna, när man tittar sig omkring efter något.smierkedit </p>
<p xml:lang="swe"><em type="bold">SG, NJ, J: </em>knastra, braka till, klinga till (då något går sönder), ge ett knastrande ljud ifrån sig (om något som bites sönder) <em type="bold">140 </em>soavddahit </p>
<p xml:lang="swe"><em type="bold">J: </em>sitta l. gå och se ynklig ut. </p>
<p xml:lang="swe"><em type="bold">J2: </em>gå med långa kläder </p>
<p>I. gå sakta.suorodit <em type="bold">! </em></p>
<p xml:lang="swe">Sperre ut fingre el. klör.tjáládahka <em type="bold">! </em></p>
<p xml:lang="nob">Skrivebord, sted hvor man skriver tjille</p>
<p xml:lang="deu"><em type="bold">DV </em></p>
<p>Pinnsvin/igelkott tjumbádit</p>
<p xml:lang="swe"><em type="bold">J: </em>plötsligt blanda sig i andras samtal och säga något dumt (som förstör samtalet). <em type="italic">Adnám lav dávva aj, jus dåssju sehkana; <span type="quote" xml:lang="swe">“blanda sig i andras samtal”</span> </em>. vuornágis <em type="bold">! </em></p>
<p xml:lang="nob">Jurymedlem (vuornes  vuornná=ed), Advokáhttavuornástahka <em type="bold">! </em></p>
<p xml:lang="eng">Jury cabinet <em type="bold">141 </em></p>
</body></document>
