<document xml:lang="smj" id="no_id"><header><title>Vahágahttem mánájgárden</title><genre code="news"/><author><person firstname="Harriet" lastname="Aira" sex="f" born="" nationality="nor"/></author><year>2013</year><publChannel><publication><publisher>NRK Sápmi</publisher></publication></publChannel><wordcount>351</wordcount><conversion_status type="standard"/><availability><free/></availability><submitter name="Inga Mikkelsen" email="inga.l.mikkelsen@it.no"/><origFileName>http://www.nrk.no/kanal/nrk_sapmi/samegillii/1.11015554</origFileName><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p type="title">Samegillii</p>
<p><em type="italic">Maŋimuš ođđasat sámegillii </em></p>
<p/>
<p type="title">Vahágahttem mánájgárden</p>
<p>Báhttja dæhpoj låptudisá ja båhtså gasskaj.</p>
<p>Árran mánájgárden, Ájluovtan Divtasvuonan dáhpáduváj iektu maŋŋegasskabiejve alvos vahágahttem gå mánná, 12 jagák báhttja, dæhpoj gaskan guhtta mehtera guhka båhtså ja låptudisá man nali båhttså lij biejaduvvam.</p>
<p>Báhttja lij ståhkamin gå båhttså njesaj låptudisás vuolus ednamij ja báhttja dæhpoj gasskuj. Sån fievrriduváj ambulánsajn Bådåddjuj skihppijviessuj.</p>
<p>Mánán lij vuorbbe gå oajvve ittjij dæhpo gaskan båhtså mij la måttijt tjuohte kilojt låssåt ja låptudisá gietje man nali båhttså lij biejadum.</p>
<p>Vahágahttem dáhpáduváj gå máná danna lidjin ståhkamin ja báhttja lij ajtu guohtsamin ålgus båhtsås båhtså bajásbielen gå båhtså giehtje gahtjaj ednamij. Báhttja gut jur lij oajvev ja bajemus bielev rubmahis båhtsås oadtjum ålgus, dæhpoj dan gasskaj gå båhttså njesaj låptudisás ednamij.</p>
<p>Ietjá máná ma lidjin báhtja siegen ståhkamin diededin mij lij dáhpáduvvam, ja sij gudi dåhku båhtin ettjin nahkam båhtsåv labudit ietjasa fámujn valla vierttijin biedjat fiellojt vuolláj majna oadtjum labudam båhtsåv vaj báhttja besaj luovas.</p>
<list><p type="listitem"><em type="italic">Lågå aj </em>: Skadet under lek i barnehage </p>
</list><p><em type="italic">Bådåddjo skihppijvieson diedet diehtojuohkemoajvve báhtjajn la buoragit mannam, sån ij la alvos láhkáj vahágahteduvvam ja bæssá ålgus skihppijviesos uddni mánnodagá. </em></p>
<p>Dán båhtså giehtja mij la båhtså dån bielen gahtjaj låptudisás ednamij.</p>
<p>Båhttså oasse ståhkamapparáhtajs mánájgárden</p>
<p>PE-båhttså bådij mánájgárddáj jagen 2010.</p>
<p>– Dát la stuorra plásstabåhttså majt lip oadtjum ja mij la oasse ståhkamapparáhtajs ma li danna vantsa guoran. Båhtsåjn máná ståhki, tjerastit båhtså tjadá ja biehki dan tjadá, subtsas Árrana mánájgárde jådediddje Agnete Johnsen.</p>
<p><em type="italic">– Mij tjårggijma båhtsåv sierra gelendrijn vaj båhttså ittjij galga labádit. Valla vuojnnet dálla ihkap båhttså ij lim nuohkásit tjårggidum, ja miján ælla læhkám rutijna ma lulun ielvvet jus båhttså la sæmmi stajgas gå dav majt mij jáhkijma, javllá sån. </em></p>
<p>Sån ij dal diede uddni mij dáhpáduvvá dajna.</p>
<p>– Ep la dal dav ájn mierredam. Vuojnnet la svarram mij la labádahttám båhtsåv duolloj-dálloj, ja ep la midja dav ælvvám, javllá sån.</p>
<p><em type="italic">Divtasvuona lænsska Kenneth Nilsen ij la mierredam jus dáhpádusáv galggi åtsådit. </em></p>
<p>Dav galggá lænsska árvustallat Hábmera lenskajn gå dát dáhpáduváj sådnåbiejve ja lidjin Hábmera lenskakontåvrås danna iektu gæhttjamin. Sån viertti vuostak sijáj ságastit ja de árvustallat jus ássjev åtsådit javllá sån NRK:aj.</p>
</body></document>
