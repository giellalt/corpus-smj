<document xml:lang="smj" id="no_id"><header><title>Hærvvás ja buorre!</title><genre code="news"/><author><person firstname="Børge" lastname="Strandskog" sex="m" born="" nationality="nor"/></author><translator><person firstname="Lars Theodor" lastname="Kintel" sex="m" born="1986" nationality="nor"/></translator><translated_from xml:lang="nob"/><year>2010</year><wordcount>663</wordcount><conversion_status type="standard"/><availability><free/></availability><submitter name="Inga Mikkelsen" email="inga.l.mikkelsen@uit.no"/><multilingual><language xml:lang="nob"/></multilingual><origFileName>http://www.nord-salten.no/admin/tinymce/jscripts/tiny_mce/plugins/filemanager/files/client_113/samisk/samisk_221210.pdf</origFileName><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p xml:lang="nob">2 8</p>
<p xml:lang="nob"><em type="italic">Onsdag 22. desember 2010 </em></p>
<p xml:lang="nob"><em type="bold">NORDSALTEN </em><em type="bold">lokalavisa </em></p>
<p>Bájkkeavijssa NuorttaSállto</p>
<p>Bårjås le diedalasj ájggetjála mij akti jahkaj almoduvvá Báhko álmmudagás Árran – julevsáme guovdátjin. Girjje prienntiduvvá 600 eksemplárajda, ja hadde le dåhkkidahtte; 110 kr. Dán jage Bårjås sisadná luonndo- ja kultuvrraárbev. Dav tjielggi redaktørra Lars Magne Andreassen åvddåbágonis 2010 le ÅN:a rijkajgasskasasj luonndovaljesvuohtajahke. Duodden oattjojma Vuonan jagen 2009 ådå luonndosuodjalimlágav, Lov om forvaltning av naturens mangfold, njálámasj gielan Luonndovaljesvuohtaláhka. Linda van der Spa ja Ronny Nergård álggeba artihkkalijn sáme tsiekka dussuodjalime birra. Dat le aj stuorámus artihkkal. Manemus jagijt li moadda tsiekkadussuodjalimprosjevta tjadáduvvam julev- ja oarjjelsáme guovlon. Artihkkaltjálleguovtes åvddånbukteba manemus jagij bargov, dættodibá dav mij le Divtasvuonan dagádum, sáme tsiekkadusáj identifiserima bargos gitta sihkarasstem ja divodimprosjevtajda. Artihkkal gæhttjal aj vásstedit manen le nav ájnas sáme tsiekkadusárbev bisodit.</p>
<p>Goahte mij le várajda váldedum le Magdalene Normanne mánnávuodasijdda Hierenjárgan. Dat le dal oassen Museum Nord / Tysfjord museumis. Beate Heide tjállá værálthárjjánam, lesbalasj nissuna birra guhti lij gåvvididdje, guhti påstav rabáj ja dámmpahávsajt duostudij, ja dievdij ålles 103 jage ja gen mannela li 6000 glássapláhta gåvvånegatijvaj báhtsám. Moadda dajs portrettgåvå Divtas vuonas/Hábmeris. Akta gåvåjs le dan jage Bårjjåsa skálmán.</p>
<p>Artihkkalin mij ájádusájt tsahkkit gåvvit psykologa Sigmund Elgarøy, SANKS bargge, manen dárbaj tjielgga politihkalasj prinsihpav jut psyhkalasj varres vuodasuodjalus mij galggá sáme álmmugij hiebaduvvat, hæhttu åvddånahteduvvat dialogan daj bájkálasj sebrudagáj masi dát guosská, gássjelisvuodaj ja aj viehkkemetodaj gáktuj.</p>
<p>Jon Petter Gintala ja Viktor Solbakkena artihkkalijn dættoduvvá gåktu luonndo le kultuvra materiálalasj vuodo.</p>
<p><em type="bold">Hærvvás ja buorre! </em></p>
<p>Muhtema javlli ij sjatta almma javlla åvddål li sihkara Bårjås le javlamuora vuolen. Ja jus le nav vuorbálasj, de le dán bále aj ållo masi máhttá ávvudallat. Dán jage Bårjås le sæmmi alla dásen gå lip hárjjánam 1999 rájes.</p>
<p>Álggoálmmugin ja tjerdalasj unneplågoálmmugin Vuonan le sámijn sierralágásj riektá materiálasj kultuvrrasuodjalussaj. Dát ássje le dåbdos ássje vuostamuttjan boatsojsujtos gånnå histåvrålasj adno ja álmmukriektálasj vælggogisvuoda nannusit suoddjiji boatsojsujtov æládussan ja sáme kultuvra vuodon. Sáme riektá merra gáttijn ælla tjielggam, ja dan diehti ep ga diede jus guollebiebbmam ja ådå æládusá sæmmi lágásj njuolgadusáj milta guoskaduvvi. Artihkkalinis gåvvit Gintal ådå luonndovaljesvuodalága ájnnasamos åsijt, ja gåktu láhka sáme berustimijt sisadná. Duohtat aj marin suodjalumplánav Divtasvuonan, ja jus nasjonalpárkkaplána Divtasvuodna-Oarjjevuodna galggi vas bajás váldeduvvat jali låhpaduvvat. Dát manemus ássje mierreduvvá jagen 2011. Bruce Moren-Duollja dålusj sádnesvuodajt ládádallá ietjas artihkkalin sámegielaj birra. Hilggu lahka aktijvuodav suomagielajn ja miejnni alleeuropa gielaj bájnnom le vijddáp gå åvddåla le jáhkkám. Moren-Duollja tjállá aj sámegiela li muodugattja, valla sæmmi båttå ållu ietjálágátja. Konkluderi sámegiela ælla giellasuorge avtat gielas ájnat iesj guhtiklágásj giela. 2010 guovvamáno, oassen Nuortta-Sálto sáme biejvijs, lij vuostasj amanuensan Roald E. Kristiansen åvddånbuktem misjonera Jens Kildala birra Árranin. Dát åvddånbuktem gávnnu dán jage Bårjjåsin. Lij sámemisjåvnå Jens Kildal avtagærddásasj misjonerra jali lij gus sluogas misjåvnnåstratega? Jens Kildal lij Thomas von Westena favorittmisjoneraj gaskan ja sjattaj misjåvnnåjådediddje sadjásasj sierralágásj åvdåsvásstádusájn Nordlándanuorttalap oase åvdås. Anna Gustafsson åvdet moadda miellagiddis gatjálvisá ietjas artihkkalin. Mij le duodje? Ienemus anedum dádjadus duojes le sáme giehtabarggo. Valla le gus gukse duodje, duodjuha gus gå snihkku? Gustafsson le moadda divtasvuonagij ságastam ietjas sosialantropologa doaktargrádaåhpadusá aktijvuodan. Anne Silja Turis artihkkal, ájnna mij le julevsámegiellaj tjáledum, le giellabiesij birra, da niellja giellabiese ma li manemus guokta jage ásaduvvam. Sån konkluderi giellabiese li vuorbástuvvam danen gå nuora ietja dåjmalattjat oassálassti plánimin ja tjadádimen. Sån aj dagástallá jus le vejulasj ådå giellaarenajt ásadit, duola dagu digitála teknologija ja sosiála media.</p>
<p>Bårjås sisadná aj gålmmå viehka miellagiddis artihkkala sáme dábij birra, Divtasvuonas ienemus oassáj. Else J. Kleppe tjálij sáme mánnávuoda birra, Lis-Mari Hjortfors konfirmánntadábij birra, madi Harald Lindbach gåvvit dábijt jábmema ja hávddádime aktijvuodan. Divna dá artihkkalij vuodon li ságájdahttema ma li guokta manemus jage dagádum, oassen duodastimprográmmas <span type="quote" xml:lang="nob">”Fra vugge til grav”</span>. Bårjås le hámestis gávnnam, viehka buorre le aj. Ájggetjála ålgus vatteduvvá sæmmi hámen dagu gájka 11 åvdep jage, le fijna páhppárin prienntidum ja hávsske le tjalmmáj. Gåvvåválljim, ja -adno le viehka buorre. Bårjjåsin le viehka alla dásse, ja ánssit moadda låhkkijt aj sáme birrasij ålggolis.</p>
<p xml:lang="nob">Tæksta: Børge Strandskog</p>
<p>Jårggålibme:</p>
<p>Divte Media AS / Lars Th. Kinteljjjjjjj</p>
<p><em type="italic">Gåvvå: Ronny Nergård </em></p>
</body></document>
