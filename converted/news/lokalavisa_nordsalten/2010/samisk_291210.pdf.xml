<document xml:lang="smj" id="no_id"><header><title>NuorajTV: dárbulasj fálaldahka!</title><genre code="news"/><author><person firstname="Kitty" lastname="Skapalen" sex="f" born="" nationality="nor"/></author><translator><unknown/></translator><translated_from xml:lang="nob"/><year>2010</year><publChannel><publication><publisher>Lokalavisa Nordsalten</publisher></publication></publChannel><wordcount>370</wordcount><conversion_status type="standard"/><availability><free/></availability><submitter name="Inga Mikkelsen" email="inga.l.mikkelsen@uit.no"/><multilingual><language xml:lang="nob"/></multilingual><origFileName>http://www.nord-salten.no/admin/tinymce/jscripts/tiny_mce/plugins/filemanager/files/client_113/samisk/samisk_291210.pdf</origFileName><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p>Bájkkeavijssa NuorttaSállto</p>
<p>Prosjækta, mij næhtta-tv baktu ásat mediafálaldagáv julevsáme nuorajda, le vihtta máno vihpam. Barggeguovtes Maria Mikkelsen ja Simon Piera Paulsen libá alvos ássjijt ja aj suohtas ássjijt almodam næhttasijdduj www.nuorajtv.no, gånnå gájkka sámegiellaj buvteduvvá.</p>
<p><em type="bold">Vuorbástuvvam </em></p>
<p>Dåjmadiddje Maria Mikkelsen (23) mielas le NuorajTV moatte láhkáj vuorbástuvvam: - Le tjielgas julevsáme nuora dákkir fálaldagáv dárbahi. NuorajTV le sjaddam diehttelis oasse nuoraj rutijnajs nehtan, ja nuora ságasti ja dágástalli mij NuorajTV:an dáhpáduvvá, javllá sån. Prosjevta ulmme le læhkám ásadit iehpeformálalasj sámegielak arenav julevsáme nuorajda. Næhtta-tv baktu galgaj julevsámegiella gullut ja aneduvvat iehpeformálalasj ja sebradahkes láhkáj nuoraj gaskan. - Njálmálasj giella ja ietjálagásj adno le NuorajTV:av ådå ja geldulasj giellaarenan ásadam. Dat laset giella árvov ja nanni nuoraj identitehtav. Ávvusav gåvuojnáv man moattes NuorajTV:av adni, aj da gudi ælla vuojga sámegielav oahppam, javllá Mikkelsen. <em type="bold">- Moadda vuosedime </em></p>
<p>Filmma ienemus gæhttjij le 1300 vuosedime, madi gasskemierre ietján le birrusin 400. Dat le guokta gålmådisoase julevsámegielagijs (Moren-Duolljá, Bårjås 2010) NuorajTV le aj moadda addnevideojt oadtjum, mij lij ájnas oasse fálaldagás: - Gasskamærrásattjat lip avtav videoav vahkkuj ietjama addnijs oadtjum, ja dat le ihkeva buorre. Le suohtas vuojnnet gåktu nuora prosjevtav birástahtti, javllá mihás Mikkelsen. Barggijda le læhkám hásstalus ållu ådå fálaldagáv hábbmit. Valla segadibme suohttasij ja alvos ássjij gasskan le vuojnunagi vuorbástuvvam. - Diehttelis máhttá ájn åvddånit jali buoredit NuorajTV-fálaldagáv. Buvtadime álgos ragátmánnon le sihke konsepta ja bargge bæjválattjat åvddånam. Lin ållu manemussaj gæhttjalam ådå láhkáj ássjijt hábbmit, ja gæhttjalam ådå fálaldagájt dagu chatta ja blogga, låhpat dåjmadiddje Mikkelsen.</p>
<p><em type="bold">Doajvvu boahtteájgge </em><em type="bold">ruhtaduvvá </em></p>
<p>Åvddåprosjekta le Sámedikkes, Nordlánda fylkkasuohkanis ja Ådåstuhttem-,háldadus- ja girkkodepartementas ruhtaduvvam. Dálla doajvvu prosjektajådediddje Lars Theodor Kintel oadtju rudájt 2011 jage doajmmaj aj: - Sáddim lip åhtsåmusáv ruhtadime gáktuj vaj máhttep joarkket, ja vuorddep vásstádusáv árrat 2011:n. Doajvvop oajválattja aj árvvon adni ja vuojnni dárbov NuorajTV:as.</p>
<p><em type="bold">Oarjjelsáme guovlluj vijdedit </em></p>
<p>Kintel doajvvu prosjevtav vijdedit oarjjelsáme guovlluj aj, ja åhtså rudájt prosjektavirggáj mij máhttá dáv plánit ja organiserit. - Oarjjelsáme nuorajn li sæmmi hásstalusá ja dárbo dagu julevsáme nuorajn; giella hæhttu gullut ja aneduvvat. Gå vuojnnep gåktu prosjækta l dánna vuorbástuvvam, de jáhkkep oarjjelsáme guovlon aj vuorbástuvvá, javllá Kintel. Dan láhkáj le dálla oajválattjaj duogen mij vijdásappot NuorajTV:ajn dáhpáduvvá. Jus manná nav gåktu álgadiddje doajvvu, de la NuorajTV vas jåhtuj boahtám 2011 sjnjuktjamáno.j</p>
<p>Simon Piera Paulsen</p>
</body></document>
