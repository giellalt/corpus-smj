<document xml:lang="smj" id="no_id"><header><title>Sáme árkitektuvrra ij la nav gárttje</title><genre code="news"/><author><person firstname="Sander" lastname="Andersen" sex="m" born="" nationality="nor"/></author><year>2006</year><publChannel><publication><publisher>Lokalavisa Nordsalten</publisher></publication></publChannel><wordcount>498</wordcount><conversion_status type="standard"/><availability><free/></availability><submitter name="Inga Mikkelsen" email="inga.l.mikkelsen@uit.no"/><multilingual><language xml:lang="nob"/></multilingual><origFileName>http://www.nord-salten.no/no/nyheter/samisk/s-me-rkitektuvrra-ij-la-nav-g-rttje.4190</origFileName><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p type="title">Sáme árkitektuvrra ij la nav gárttje</p>
<p>Mij la nav sierra dáj gådij ja årromsajij, ja gåktu vuojná sámij årromsaje li? Dá li gatjálvisá majt guoradalle Sunniva Skålnes oadtju gå årromsajijt guoradallá sáme dáfojn, ja dákkár gatjálvisá aj badjánin gå Divtasvuonan dijmmá manáj.</p>
<p xml:lang="nob">Norsk kortversjon</p>
<p><em type="italic">Årromsadjeguoradalle Sunniva Skålnes </em></p>
<p>Valla Skålnes ij berusta dav mij la ietjá jali sierra, valla gæhttjá farra <span type="quote">”dábálasj”</span> årromsajijda <span type="quote">”dábálasj”</span> ulmutjijda. –Dábálasj gådijt ja <span type="quote">”Goahtebáñkagådijt”</span> guoradallat la ájnas. Gå dákkár gådijt guoradallá vuojnnep gåktu ulmutja li gådijt tsieggim ja gåktu årru, majt barggi, mij la sidjij ájnas ja mij ij la nav ájnas. Vuojnnep aj gåktu årromsaje doajmmi ja mij dåhkki ietjáláhkáj liehket, subtsas årromsaje guoradalle Sunniva Skålnes gut virgen barggá Sáme Instituhta åvdås. Skålnes la årromsajijt guoradallam Guovdagæjnon ja Divtasvuonan, ja la ietjas guoradallamprosjevtajn ållimin guovte jage duogen.</p>
<p><em type="italic">Sáme árkitektuvrra </em></p>
<p>-Ij la nav imálasj gå oattjov gatjálvisájt mij la sierralágásj sáme árkitektuvrajn. Dálátjij la guoradallam tjalmostam dajt ma li sierra sámevuodan: goade, háme ja årromhábme ma li sierajdahttám dajt ietjá årromsajijs ja ietjá láhka kultuvrajs. Ja guoradalle li ságastallam, duodden aj girjijt ja tjállusijt tjállám gámáj, låvdagådij ja njaláj birra. Dá li dal tsiekkadusá ma li sierra sáme tsiekkadusá dajna gå sáme li dajt ájgij tjadá tsieggim ja daj sinna årrum ja dajt adnám. Dá aj sierraláhkáj sámijda gulluji dajna gå aj hábme nav tjielggasit sierajdahttá dajt dáttjaj skiejáj ja tjåsskådåbijs. -Guoradalle li má tjalmostam dav mij nav sierraláhkáj sábmáj gullu ja mij la sábmen. Dajna l de dáttjaj gaskan sjaddam nav at dåssju dá tsiekkadusá li sáme árkitektuvrra, javllá Sunniva Skålnes. <em type="italic"> </em>Le gus gábmá sierralágásj sáme árkitektuvrra, ja jus la: Manen la de nav sjaddam?  </p>
<p>Skålnes aj vuoset daj guoradallamijda ma li tjadáduvvam sáme dáfojn, julevsáme guovlon aj, dajna ulmijn politihkav hábmedit. Dát guoradallam jåhtuj bådij aktan áksjåvnåj ma tjadáduvvin sáme dáfojn, Divtasvuonan aj. –Sihtin dokumenterit gåktu sáme viessun nav vaj oadtjun årrompolitihkav hábmedit sámij gaskan, ja tjielggasit tjalmostin nievres årromdilijt. Duodden aj sihtin oajválattjajda vánesvuodav vuosedit ja nav dåssju nievres dilijt tjalmostin. Sáme ettjin lijkku dákkár vánesvuoda gåvvimij ietjasij årromsajij birra. Dajna l vilá nav sáme iehpedi dákkár guoradallamij, subtsas Skålnes.</p>
<p><em type="italic">Ij dåssju vánesvuohta </em></p>
<p>Vuojnno sáme li juoga sierralágátja ja eksotisk, ja aj juoga mij la hæjos, lij aj dahkam nav vaj vuojnno l gárttje mij guosská sáme árkitektuvrav. –Sáme arkitektuvrav jali sámijt guoradallat ij la dåssju guoradallat dajt vidjurijt mij la nav sierra, ja guoradalle gudi sihti årromsajijt guoradallat, e dárbaha gæhttjat vánesvuohtaj jali ietjá gássjelisvuodajda, subtsas guoradalle Sunniva Skålnes gut Divtasvuonan dijmmá l manádam.</p>
<p>Jáhkedahtte gávnnuji juoga ma li aktisattjat Divtasvuona ja Guovdagæjno gaskan dagu gåktu ja gånnå guhtik årru. Gåsi li gådijt tsieggim ja makkár rádnájt li válljim. –Ájnnasabbo l dávk makkár rádnájt la válljim gå gåktu goahte l. Ienemusá sihti má årrot ietjasij lagámusáj láhka. Dav lav de ájttsam dá guokta sámij dáfojn. Ienemus oasse gådijs Divtasvuonan li <span type="quote">”dábálasj”</span> goade, valla vuojnnep aj dáppen goade ja årromsaje mij la unnán sierralágásj, javllá Skålnes maññutjissaj.</p>
<p xml:lang="nob">Tegn et abonnement på Lokalavisa NordSaltens papirutgave eller kjøp en elektronisk utgave (PDF) .</p>
</body></document>
