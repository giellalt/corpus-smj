<document xml:lang="smj" id="no_id"><header><title>Ij la balon giddiduvvá</title><genre code="news"/><author><person firstname="Sander" lastname="Andersen" sex="m" born="" nationality="nor"/></author><year>2006</year><publChannel><publication><publisher>Lokalavisa Nordsalten</publisher></publication></publChannel><wordcount>422</wordcount><conversion_status type="standard"/><availability><free/></availability><submitter name="Inga Mikkelsen" email="inga.l.mikkelsen@uit.no"/><multilingual><language xml:lang="nob"/></multilingual><origFileName>http://www.nord-salten.no/no/nyheter/samisk/ij-la-balon-giddiduvv-.4098</origFileName><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p type="title">Ij la balon giddiduvvá</p>
<p>Martin Paulsen ij la balon sån goassak giddiduvvá gå la ålggorijkajn <span type="quote">”ietjas”</span> vantsajn mannamin. –Ij dal dåhkki balon liehket, valla ij dav diehttu. Mijájn dal aj dåhkki dáhpáduvvat, javllá sån. Norsk kortversjon/Oanegis dárogiellaj</p>
<p>Sån la vuostasjstyrmánne bierggas- ja sliehpimvantsan mij vargga dåssju ålggorijkajn manná. Soajttá aj muhttijn manni dajn rijkajn gånnå merrarievvára ulmutjijt giddiji ja rudájt dajs gájbbedi.</p>
<p>Bårggemánon giddijin merrarievvára guokta vuonaga gudi lijga sæmmi lágásj vantsan gå Martin Paulsen Divtasvuonas. Dát dahpáduváj Nigeria merragátten Afrihkán. Da guokta gudi giddiduvájga besajga vat vahko duogen. Ja vuorbálattja lijga gå dat dahpádusás viesso besajga.</p>
<p>Dát dahpádus la dal diedon Martin Paulsena mielav duohtastam juska dal Paulsen ij maná sæmmi vantsajn jali jur sæmmi dáfojn gå då guovtes gudi giddiduvájga. -<span type="quote">”Muv”</span> vanntsa ij la Nigeria merragátten goassak mannam, ja ij ga galga dale dajda bájkijda mannat. Dajna lav de ávon gå dale dakkár dáfojn ep dárbaha mannat. Galggap huoman Afrihká merragáttev mannat, valla ij de dajn bájkijn gånnå diehtep merrarievvára li. Dajna de iv jahke <span type="quote">”ietjam”</span> vanntsa merrarievvárijda boahttu, valla ij má huoman diehttu, javllá Martin Paulsen gut la ávon gå la sujna dakkár barggo gånnå bæssá ålggorijkajn mannat ja væráldav birra gålggåt.</p>
<p>Paulsen la juo værálda nuppe bielen mannam ja aj merrarievvárijs gáhttim, valla ij la goassak dajt vásedam. Paulsena mielas ij <span type="quote">”suv”</span> vanntsa goassak maná dale dajn bájkijn gånnå merrarievvára raddjuji. Duodden manni nav ierit merragáttes gånnå e sijáv jåvså.</p>
<p>Jus soajttá boahttuji, de la ájnna værjjo buollemslanga. -Jus båhti, de la miján buollemslanga majna máhttep rievvárijt nuorráj dåjddet. Ietján dal ælla miján máhttelisvuoda juojnak suodjalit. Valla jus la merrarievvárijn birsso, da ep duosta åvvå majdik dahkat, subtsas Martin Paulsen gut la juo ájádallam majt galggá barggat jus boahttuji.</p>
<p>Jusga guokta virggekollega giddiduvájga Nigerian bårggemáno, ij la huoman Martin Paulsen balon dat galggá sujna dahpáduvvat. –I dal dåhhki balon liehket, valla ij dal dat diehttu. Dåhkki dal <span type="quote">”muv”</span> vantsajn aj dahpáduvvat sæmmi gå ietjá. Ávon lav gal gå besav Angola ja Nigeria merragátten mannat. Danna l má værámus, javllá sån.</p>
<p>Sådnåbiejve vat Martin Paulsen manná vanntsaj. Dán bále galggá Dakaraj mij la Senegalrijkan. Ja dán bále galggá Nuorttamerraj mannat aktan da 11 ma lij Paulsena siegen vanntsan <span type="quote" xml:lang="nob">”Sea Tiger”</span> mij la <span type="quote">”dåssju”</span> 74 miehtara guhkak (Bijllafærjjo <span type="quote">”Virak”</span> Gásluovta ja Ájluovta gaskan la 84 miehtara guhkak). -Gå hæhttup, de hæhttup, valla ij de dåhkki balon liehket, javllá Martin Paulsen mañutjissaj ja ávvus lieggasap rijkajda mannat.</p>
<p xml:lang="nob">Tegn et abonnement på Lokalavisa NordSaltens papirutgave eller kjøp en elektronisk utgave (PDF) .</p>
<p xml:lang="nob">Regler for kommentering</p>
<p type="title" xml:lang="nob">Diskutér <span type="quote">"Ij la balon giddiduvvá"</span> på Facebook</p>
</body></document>
