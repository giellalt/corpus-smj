<document xml:lang="smj" id="no_id"><header><title>Sámij álmmukbiejve ávvudallam – guovvamáno 6. biejve jagen 2008</title><genre code="news"/><author><unknown/></author><year>2008</year><publChannel><publication><publisher>Lokalavisa Nordsalten</publisher></publication></publChannel><wordcount>179</wordcount><conversion_status type="standard"/><availability><free/></availability><submitter name="Inga mikkelsen" email="inga.l.mikkelsen@uit.no"/><multilingual><language xml:lang="nob"/></multilingual><origFileName>http://www.nord-salten.no/no/nyheter/samisk/s-mij-lmmukbiejve-vvudallam-guovvam-no-6-biejve-jagen-2008.4010</origFileName><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p type="title">Sámij álmmukbiejve ávvudallam – guovvamáno 6. biejve jagen 2008</p>
<p>Árran -julevsáme guovdásj / lulesamisk senter sávvá buorisboahtem Sámij álmmukbiejve ávvudallamij guovvamáno 6. biejve.</p>
<p>Biejve prográmma le viehka moattelágásj dájddavuosádusájn, sárnnusijn, subtsastallambåttåjn, lávllagijn ja musihkajn ja diedon hålajn. Dá jage galggá Divtasvuona suohkanoajvve Anders Sæter muhtem bágo moalgget ájnas árvoj birra mijá moattekultuvralasj sebrudagán Nuortta-Sálton ma boanndodi ja majt lulujma suoddjit. Lars Magne Andreassen galggá åvddånbuktet ietjas ådå CD:av <span type="quote">”Bálges”</span>. Håkon Amundsen sámij álmmuklávllagav lávllu. Råmså Universitehta professora Bjørg Evjen galggá sárnnot ” <span type="quote" xml:lang="nob">”De sa ho bestemor var finn”</span> – Ietjas sáme ájttegijt gávnnat” nammasasj sárnov. Ålmåjvákke duodjesiebrre vuoset hullo-vuosádusáv ja moattelágásj teknihkajt dagu bådnem, kárrim ja stuorsnjissjkom. Girjje <span type="quote" xml:lang="nob">”Nordlands kulturelle mangfold. Etniske relasjoner i historisk perspektiv”</span> aj almoduvvá.</p>
<p>Ájnnasamos ávvudallamin le gal tjåhkanit ja káfajn, gáhkoj ja njálga biebmojn hávsskudallat. Dá jage boahttsumállásav ja adámav málestip. Mij Árranin ávvudallap biejve berustime diehti – moaddása ávvudallamij oassálassti, ja maŋenagi moadda ásadusá mijá lahkaguovlon moatte láhkáj biejvev mierkkiji.</p>
<p>Ienep diedo ja dárkkelap prográmmav dáppe gávnnabihtit: www.arran.no .</p>
<p xml:lang="nob">Tegn et abonnement på Lokalavisa NordSaltens papirutgave eller kjøp en elektronisk utgave (PDF) .</p>
</body></document>
