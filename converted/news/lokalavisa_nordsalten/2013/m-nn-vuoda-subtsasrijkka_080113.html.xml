<document xml:lang="smj" id="no_id"><header><title>Mánnávuoda subtsasrijkka</title><genre code="news"/><author><person firstname="Ronald" lastname="Urheim" sex="m" born="" nationality="nor"/></author><translator><unknown/></translator><translated_from xml:lang="nob"/><year>2013</year><publChannel><publication><publisher>Lokalavisa Nord-Salten</publisher></publication></publChannel><wordcount>981</wordcount><conversion_status type="standard"/><availability><free/></availability><submitter name="Inga Mikkelsen" email="inga.l.mikkelsen@uit.no"/><multilingual><language xml:lang="nob"/><language xml:lang="smj"/></multilingual><origFileName>http://www.nord-salten.no/no/nyheter/samisk/m-nn-vuoda-subtsasrijkka.10586</origFileName><parallel_text xml:lang="nob" location="barndommens-eventyrland.10585.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p type="title">Mánnávuoda subtsasrijkka</p>
<p>Sjievnnjet le, tjoaskes ja ruvva javlla, ja de le muddo subtsastit soames buorre mujtojt ietjam mánnávuoda subtsasrijkas. Buoremus båttåjt mujttá, ja bådditjav binnep buorre mujtojs, ja hasodav iehtjádijt ietjasa mujtoj birra tjálet!</p>
<p>Maŋenagi skåvllåj álgijma mij lij ållu láhka ja gå lik goappátja mijá æjgádijs lijga åhpadiddje, ieddne smávskåvlån ja áhttje stuorskåvlån. Gå ij lim nissun vákkijs oarjje-vuonan. Smávskåvlån lijma soames ráddná dåben, ja friddjabåttåjt gievkana tjadá váttsijma! Bájke telefåvnnåguovdásj lij aj danna, agev ållo ulmusj, ja gå telefåvnnå riŋŋguj de divna dudodin, ja ij lim máhttelis priváhtalasj ságastimev tjadádit. Juohkka sajen lijma, ja stuorbåttån mij vibáj binnemusát tijmav, de Heidigæddáj tjuojgajma, muhtem kilomehtera bajás buoldav, dassta stuor fártajn tjerastijma, saskajma ja jurra de diedijma jus njuolgga jali ruoptobadáj sæjvojma, rekoardda lij 22 mehtera, majt soames nuora ulmusj lij sasskam ja gut sjattaj mihtok. Miján lidjin sassnegahpera, assás hullofáhtsa, bieddjisvuoledisbåvså ja beksømskuova. Maŋŋela vuoná guoran tjåhkudalájma ja stummpasijvov båråjma akta liegga kakaojn. Stuorskåvlån maŋŋemus bielletijmav áhttje skåjvvesubttsasav subtsastij juohkka biejve. Dá subttsasa li mujttuj tsiekkaduvvam ja iesj lav bárnnásim subtsastam. Ja sihtá agev oadtjot muv subtsastalátjit ja subttsasa vierttiji årrot guhke, suorgganahtte ja ådå! Vuoj lijka dav ájádusiellemav gånnå bajássjattajma, æbogij, gadnihij, ravgaj, jábbmegij, oavddusij ja tjiegos dávverij miehtsen mij slierggi juohkka 7. jage javllaruohtan. Tjuovojma agev jus hæhkkat slierggi miehtsen ja lijma gárvvása bálátjit. Javllaruohta lijma iehketguossen ráddnáj lunna ja gájkan lidjin sáme árbbedábálasj biebbmo ja hapsijdij javllabákkom ålles bájken.</p>
<p>Giesse le sierraláhkáj tjábbe, ja dan giese gå dievdijma gáktsa jage de besajma váre badjel Vuodnabadás Vájsáluoktaj vádtset áhtje siegen, madi ieddne togajn manáj aktan nuoramus mánáj Narvijkas Jiellevárráj ja Oalloluoktaj gåsstå sån lij. Danna áddjá, áhkko ja Edvard ænoj mijáv duosstun ja danna lijma ålles mánov. Giessebiena vihpin guokta vahko 5-6 sajijn Stuorjulev gátten, ja oahpástuvájma iedne berrahij. Svierigin agev lijma Elina niejda ja bárne, ja álu oattjojma páhperbiednigav majt rámbuvdan Bårjåsin anijma. Ánodijma <span type="quote">"is" ja "brus"</span>, valla ejma majdik oattjo åvddål gå javlajma <span type="quote">"glass"</span> ja <span type="quote" xml:lang="nob">"läsk"</span>. Maŋŋet snjilltjamánon Rávddaj váttsijma ja birrusin låge biejve láddijma. Dalloj bådij Lunken, jali Fiskflyg, gåbdudakgirddijn ja láttagijt mijás åstij. Soames jage lijma birrusin guhttalåges ja girdde bådij juohkka biejve ja åstij 300 kg muorje vargga njuolgga jiehkkes ja mij biebmojt ja ietjá varásgálvojt åstijma, gå siján lij rámbuvdda Bårjåsin. Mielkes, gabás, biergos, falukorvas, tjårbieles, bruvsas ja snuvsas diŋŋgujma! Månnå lidjiv diŋŋgum lågev boaksa Colas ja soames skuldik lij duoddistam nullav ja dan diehti de båhtun tjuohte båksa. Nuppát maŋemus biejve jåvsådin ja slakkajma man ålov Colav majt nagájma. Soames ålmåj gudi lij mijá fáron subtsastij sån lij årrum colajugálvisán Rávdan ja dan diehti ittjij majdik mujte! Tjavtjan oattjojma mávsov láttagijs massta lij báhtsám gå lijma biebmojt máksám ja dålen lij dát mijá giessebarggo. Váttsedahttin sijddaj Vuodnabahtaj guojtijma 20-25 kilo láttagijt, ja lij juo dálvváj sylttiduvvam. Vuodnabat-Piera galgaj agev vuosajt gulldalit váj diedij man ålov lijma tjuoggám. Danen de vuossaj duodden 10-15 kg giergijs tsåkkåjma, gå maŋemus miehtebuoldav váttsedahttijn. Pierra agev javlaj, huff, huff, ja æjgádijda bielgij gå mijáv gákkadin.</p>
<p>Bátsudis giesev lijma Vuodnabadán, áhtje sijdda, ja danna æjvvalijma berrahav mij dåhku gulluj. Danna subtsas jårkij. Vuostatjin målsojma tyddjaskuovajda ja manájma stågatjit dåj nuppij mánáj siegen. Guotsadijma juohkka gállov, gænna lij iesj guhtik namma, stågajma <span type="quote" xml:lang="nob">"boksen går"</span>, <span type="quote">"slåball"</span>, jågån viejegijt oakkojma, sájdev fiervás ja vantsas ja gå lij bæjvádak de váttsijma Háhtsegij gånnå lávgudijma slátton mij lij vuorgas giesijt. Soames vielljabielle galgaj várráj vuossav tsåggåt ja tsåkkåj lávggumbåvsåjt ja niellja giessasijt hivsikpáhppáris. Kurt lij oajvve mijá gasskan, ja hittijma duov dáv, tsieggijma <span type="quote" xml:lang="nob">"Folkets Hus"</span> biehtsebáhkajs, ja lávlojma gæhtjo ijáv, káffijma ja subtsastalájma. Gehtja dán bloggan muv tjállagav mij gijttá Kurt-Torev. Ásadijma Hellmocupav juohkusij sisgiehtjega ja davvegiehtjega, valla geldulamos lij vuorrasatjiektjama, gånnå tjiektjin barggoskuovaj, ja snutjekskuovvaj ja ittjij aktak njuolgadusájt máhte. Soames målav dagáj snutjekskuovvaj ietjas jalggabieles ja ettjin duosta validit soabmásij barggoskuovaj. Ållesjattuga aj stågadin, áhttje ja guokta ráddná divudin oabme vantsav trákturfærjjuj, ja gåhttjun ietjasa <span type="quote" xml:lang="nob">"AS Forenede Vaskailla"</span>. Dålvudin trákturijt sisi ja davás vuonav. Aktij gå galggin rekkav luojttet Måsken ja áhttje gåhtjoj Pierav rekkav luojttet, ja de luojttelij nuorráj, vájku ij lim rekkav tjadnam. Gå Åmastiddje gatjádij gåktu lij máhttelis, de Pierra javlaj viertti árvvedit nievret gevva gå åhpadiddje le oajvven, ja áhttje vásstedij ij le ietján vuorddedahtte gå ællosábme le gáttsen. Ja majt de galgaj vásstedit?</p>
<p>Avta tjavtja manájma vielljabiellevehka Vuodnabahtaj hágalij riehpihav vuottjatjit. Ejma riehpihav vuojne ja farra blinkajt vuotjatjijma lenskajn ja ligningsåjvijn ráddnádåben, ja ejga duosta ålgos boahtet. Vuotjijma bivtasstátijvav, ja javllin lij årrom garra biegga dan dálve. Guhkalusjájma ja dagájma bårjjåsav mijá vanntsaj ja dajna bårjåstijma davás riek fávdda. Måskes vantsajn duosstun ja ráddná mijáv jáhkij tjátjevuolvanntsan. Tjuovojma suv Tjierrekluoktaj gånnå jårkijma suohttasij muhtem nuoraj siegen ja soajttá lidjin væráp mijájs Vuodnabadás. Ij aktak nammaduvvam, ij aktak vajálduhteduvvam. Hárjjánijma váren rijbadit ja juohkka giese váttsatjijma rádjáduobddágijt Vuodnabadás, láddijma, guollijma ja hávsskudalájma dållågátten. Aktij Tjåråga alemussaj váttsijma, 1375 moh, ja idjaguovddela stuordålåv dagájma, ulmutja vuollen jáhkkin girdde lij gahttjam jali UFO. Oaddájma guovte bájken, valla gålmån vuorrasamos mijás mijáv båvtij ja javlaj vierttijma gáhtjadit vuolus dassta. Jáhkav oavddusav vuojnij, dan diehti gå murkko mælggadav mijáv tjuovoj. Murkko bissoj Tjårrågin vahkov ja dalloj de mijáv bierggij.</p>
<p>Tjálijma nubbe nuppe mujttogirjjáj, ja agev tjálliv: Gå biejvve giellasa duohkáj vidot, ja almme dållån tsahkkiduvvá, de ihti tjáppemus mujto mánnávuoda subtsasrijkas! Tjálliv aj oanes divtav: Dánna lávvodakiehkeda tjåhkudaláv, ja dánna usjudaláv. Biejvve gáhto sjievnnjis sjievnnjis várij duohkáj, valla Måsske le huoman buorre! Divna dá jagij ja giesij maŋŋela lip moaddása vilá buorre rádna ja doaloj dálloj mujttalip buorre ja geldulasj mánná- ja nuorajmujtoj birra. Moaddi sæmmi lávllagijt lávllop ja nubbe nubbáj gæhttjap dádjadahtte, åhtsålimijn dallutjij vájmon ja gijttogisvuodajn æjgádijda ja berulattjajda gudi mijáv gehtjadin ja vaddin mijáv dákkir mánnávuodamuossádusájt. Navti le aj gå lip Måsken ja æjvvalip ludtjusattjajt. Ja sidáv bárnnám, ietjam bonusmáná ja divna mijá máná ja nuora galggi muossádit nav boandás ja geldulasj mánnávuodav gå máhttelis.</p>
<p xml:lang="nob">Tegn et abonnement på Lokalavisa NordSaltens papirutgave eller kjøp en elektronisk utgave (PDF) .</p>
<p xml:lang="nob">Regler for kommentering</p>
<p type="title" xml:lang="nob">Diskutér <span type="quote">"Mánnávuoda subtsasrijkka"</span> på Facebook</p>
</body></document>
