<document xml:lang="smj" id="no_id"><header><title>Gatjálvis le liehket nav gåktu ulmusj le</title><genre code="news"/><author><person firstname="Børge" lastname="Strandskog" sex="m" born="" nationality="nor"/></author><translator><unknown/></translator><translated_from xml:lang="nob"/><year>2013</year><publChannel><publication><publisher>Lokalavisa Nord-Salten</publisher></publication></publChannel><wordcount>556</wordcount><conversion_status type="standard"/><availability><free/></availability><submitter name="Inga Mikkelsen" email="inga.l.mikkelsen@uit.no "/><multilingual><language xml:lang="nob"/><language xml:lang="smj"/></multilingual><origFileName>http://www.nord-salten.no/admin/tinymce/jscripts/tiny_mce/plugins/filemanager/files/client_113/samisk/2013/samisk_251013.pdf</origFileName><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p xml:lang="nob">2 4</p>
<p xml:lang="nob"><em type="italic">Fredag 25. oktober 2013 </em></p>
<p>Bájkkeavijssa NuorttaSállto <em type="bold">- Gatjálvis le liehket </em><em type="bold">nav gåktu ulmusj le </em><em type="bold">- Vuorddám lidjiv værámusáv. Valla ænndu la buoragit mannam, buorebut gå vuorddiv, javllá Svenn-Egil Knutsen Duolljá. Jagen 2001 lej sån vuostasj sábme julevsáme guovlon guhti åvddånbådij homofijllan, jagen 2009 lej sån vuostasj sábme guhti vállduj náginijn sæmmi sjierves. </em></p>
<p>Dá vahko rabáduváj sirddevuosádus <span type="quote">«Bájkálasj mujtulvisá»</span> Árranin. Dánna subtsastuvvi avtse iesjgenga ulmutjij subttsasa, ålles rijkas, ma li merkajt vaddám, gænna li sierra subttsasa subtsastit, gudi li iejvvim bájkkejuhtusav ja gudi li rahtjam liehket nav gåktu li. Ulmutja gev vuosádusán iejvvi li Rose Marie Køhn, Kadra Ahmed Noor, Ashlam Ahsan – ja Svenn-Egil Knutsen Duolljá. - Sjaddá ållo berustallam avta bále, måjut Svenn-Egil – ja usjudallá åvdep vahko prográmmav <span type="quote" xml:lang="nob">«Sinnasnekker´n»</span>, gånnå aktan gállasjålmmåjn Bruce ja <span type="quote">«unna goadásj miehtsen»</span> Ájluovtan ållo berustimev oattjoj.</p>
<p>Svenn-Egil ållessjattugin åvddånbådij homofijllan tjavtjan 2001. Guhka prosessa mannela. Ja sæhkálak dåbdoj. Ij lim álkke. Ij åvvånis. - Munji lij giehpedibme, dåbdduj dagu låsså noade ålgijs váldeduváj. Iv lim juojddáv boasstot dahkam. Lidjiv sæmmi ulmusj majt lidjiv agev læhkám. Ja ulmutja oadtjun muv duosstot nav gåk lidjiv. Valla diedon aj usjudalliv fámiljav, æjgádijt ja oarbbenijt, rádnajt. Lej hálvva gássjelis sidjij aj álgon. Balliv værámusás, ålgoduvvat.</p>
<p>Svenn-Egil bajássjattaj Måsken ja Ájluovtan, tjadnasijn læstadianissmaj. Divtasvuonan le læstadianissma nannusit tjanádum sámevuohtaj, ja árbbedábálasj ristagis árvo li ájnas oasse iellemis. Homofilija ij la sierraláhkáj árvvon anedum dán birrusin. Tjanádum li moadda gátto. Juska homofilija muhtem mærráj dåhkkiduvvá læstadianalasj birrusijn, de ij la huoman <span type="quote">«dåhkkidum»</span> viessot navti. Gå ådås lagosbirrusin gulluj, de Svenn-</p>
<p>Egil vállji manádit muhtem ájgev. - Guhka ja buorre loahpe Portugalan, nav guhkás ierit gå máhttelis. Madi ulmutja bessin sáhkadit gaskanisá, subtsas sån.</p>
<p>Ja vierttij gárvedit åvddål sijddaj manáj. Ja reaksjåvnå båhtin, buoragit ja nievret. - Vehi smadje sjattaj, valla ienemusát positijva diededime. Nuorajn li læhkám jaájn ienep <span type="quote">«ja de majt»</span>-vuojnno dási, madi moadda vuorrasijda le læhkám gássjelis dåhkkidit, javllá Svenn-Egil.</p>
<p>Bájkkejudos lej huoman oassálasste sivva manen Svenn-Egil Divtasvuonas jådij sæmmi jage. Ájluovtajn buohtastahtedum le Råmså stuorstáda. Danna máhtij Svenn-Egil viessot homofijllan ja ulmutja vuojnnet ettjin berusta. Ja danna aj iejvvij Bruceav, amerikanarav guhti mannela sjattaj suv gállasjålmmån ådåjakmánon 2009. Hávskes seremonija Diggevieson Råmsån sjattaj vuostasj sáme <span type="quote">«homohedja»</span> Vuonarijkan, dåssju nágin vahko mannel gå ådå gállasjvuodaláhka doajmmagådij.</p>
<p>Munnuj hedja lij juokkirik láhkáj dåssju hedja. Dåbdduj luondulattjan munnuj. Sæmmi bále le válldut symbåvlålasj dáhpádus. Munnuj lej duodastit ietjama gieresvuodav nubbe nubbáj. Ja ihkap lin oassálasstám værjoduhttet juojddáv mij le læhkám iebdes ja gássjelis. Ájnegis ulmutja máhtti sierradusáv dahkat ja vájkkudit ja væráldav buoredit. Mannela diehtep aj ietjá sáme Divtasvuonas li <span type="quote">«skáhpas»</span> ålgus boahtám, subtsas Svenn-Egil.</p>
<p>Ja jur dákkir vuorjjás subttsasa, dagu Svenn-Egila, galggá sirddevuosádus Árranin vuosádallat, jienajn ja gåvåj. Subttsasa moattebelak Vuonarijkas. Ulmutjij birra gudi li åvdån vádtsám. Svenn-Egil Knutsen Duolljá válljij tabuav boarkkit homofilija birra sáme sebrudagán ja vattij homofijlajda muodov. Dáv dagáj dan diehti gå sihtá liehket dav gev la. - Gatjálvis le liehket nav gåktu ulmusj le, åskeldit ietjas dåbdojt, ja bessat viessot ietjas iellemav, tjuottjot sån.</p>
<p>Moatte jagij mannela Råmsån le Svenn-Egil ruoptus Divtasvuodnaj jåhtåm aktan ietjas Bruce Morén-Duolljájn. <span type="quote">«Unna goadátjij miehtsen»</span>. Iesj barggá nuorttarijkalasj giellaprosjevtajn, GiellaGálldo, kåntåvrråsajijn Sámedikken kulturguovdátjin Árranin. Bruce le dutke Råmså Universitehtan ja ruvva vuostasjamanuensis Nordlánda Universitehtan. Dåbddåba buoragit vuosstájváldedum lagosbirrusin, soapptsoba ja buoragit adneba.- Soajttá gehtjaduvvin <span type="quote">«imálattjan»</span>, ij ållu A4, valla dåbddin dåhkkiduvvam ja buorisboahtem. Bájkkejuhtusav en ielve...</p>
<p>Tæksta: Børge</p>
<p xml:lang="nob">Strandskog</p>
<p>Jårggålibme:</p>
<p>Divte Media</p>
<p>ASjjjjjjjjjjj</p>
</body></document>
