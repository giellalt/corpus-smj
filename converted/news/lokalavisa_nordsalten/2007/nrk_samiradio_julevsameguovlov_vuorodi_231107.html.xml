<document xml:lang="smj" id="no_id"><header><title>NRK Sámi Radio julevsáme guovlov vuorodi. Ájluovtan li gærddodam</title><genre code="news"/><author><person firstname="Børge" lastname="Strandskog" sex="m" born="" nationality="nor"/></author><translator><person firstname="Idar" lastname="Kintel" sex="m" born="1989" nationality="nor"/></translator><translated_from xml:lang="nob"/><year>2007</year><publChannel><publication><publisher>Lokalavisa Nordsalten</publisher></publication></publChannel><wordcount>397</wordcount><conversion_status type="standard"/><availability><free/></availability><submitter name="Inga Mikkelsen" email="inga.l.mikkelsen@uit.no"/><multilingual><language xml:lang="nob"/></multilingual><origFileName>http://www.nord-salten.no/no/nyheter/samisk/nrk-s-mi-radio-julevs-me-guovlov-vuorodi-jluovtan-li-garddodam.4019</origFileName><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p>Loajtoj studion. Sámeradiooajvve Nils Johan Hætta (g.b) jådet organisásjåvnåv gånnå li 85-90 jahkevirge. Guokta virge li bájkálasj kontåvrån Ájluovtan, gånnå Sander Andersen TV-sáddagij åvdås vásstet ja Harrieth Aira radiosáddagij åvdås vásstet.</p>
<p type="title">NRK Sámi Radio julevsáme guovlov vuorodi. Ájluovtan li gærddodam</p>
<p>- Dåbdåstip ep la julevsáme guovlov nuohkásav dættodum. Dav lip dálla rievddadam. Lassánibme le ham 100 prosenta, måjut Sámeradiooajvve Nils Johan Hætta. Åvdep dijstagá åvdedibme ávvudaláduváj ådå radiohuodnahijn Árranin.</p>
<p>Julevsámegiellaj lij læhkám radiosáddaga 1970-jagij rájes. Álgon duolla dálla, maŋŋela juovnnát. Jages 1996 li sáddaga læhkám bájkálasj kontåvrås Ájluovtan, mij jagen 1997 almulattjat rabáduváj dallusj kringkastingsoajves Einar Førdes. Gitta 2007 jahkáj kontåvrrå avta ulmutjis jådeduváj ja ådåsa dåssju radioa ja tæksta-TV:a baktu åvddånbuvteduvvin.</p>
<p>- Sáme Radio sávvá gåbdep ja buorep gåbtjådimev dájs guovlojs, sierraláhkáj bæjválasj ådåssáddagijn TV:an, Oddasat, majt lip 2001 jages sáddim, javllá Hætta. Åvdedibme Ájluovtan le muhtem mærráj organisasjåvnå sissñálasj ietjájduhttemij diehti. Guokta virge libá oajvvedåjmadusás Karasjågås bájkálasj kontåvråjda Ájluovtan ja Snåsan jådedum. Navti gærddoduvvá barggij låhko julevsáme guovlon.</p>
<p>- Diedon ij la dåssju buorre gå hæboduhttep oajvvedåjmadusáv Karasjågån, valla dá bále lip julev- ja oarjjelsáme guovlojt vuorodam, javllá Hætta. NRK Sáme Radion li 8 bájkálasj kontåvrå. Duodden Ájluoktaj ja Snåsaj li kontåvrå aj Oslon, Råmsån, Skánen ja Gáivuonan Råmsån, ja Guovddagæjnon ja Dænon Finnmárkon.</p>
<p>Journalista Sander Andersen ja Harrieth Aira libá uddni bargge Ájluovtan. Maŋemusán le åvdåsvásstádus radiosáddagijs, Andersen vas TV-sáddagijs. Harrieth Aira oattjoj aj ávos diedádusáv stuoves virge birra sameradiooajves duorastagá ávvudallamin. Danna Hætta subtsastij Sigmund Johnsen, gen åvdås Aira lij sadjásasj, le hæjttám virgen ja navti suv barggo le stuoves.</p>
<p>Ájluovta journalistaguoktán le stuorra geográfalasj guovllo majt galggaba gåbttjåt. Julevsáme guovllo le Bálágis nuorttan Saltoduoddarij oarjján, ja aj nágin suohkana Svieriga bielen. Dáj guovlojs galggi TV:aj ja radioj buvtadit Ájluovta huodnahijs. - Dálla li aj dárbulasj redigerimvædtsaga boahtám, TV-sáddaga julevsáme guovlojs dal juovnnát Oddasatin vuoseduvvi. Vuostasj sátta mij le Ájluovtan buvtaduvvam vuoseduvvá iehkedis, diededij Nils Johan Hætta duorastagá dajda moadda guossijda gudi Árranin ávvudallin. Danna ulmutja bessin ådå, tjáppa huodnahijt vuojnnet, lij bårådibme ja kultuvralasj oasse, ja moadda skåvllåklássa Árrana milta båhtin gehtjatjit – ja åhpatjit gåktu radio- ja TV-sáddagijt dahkat. - Dálla máhttep julevsáme guovlov buorebut gåbttjåt, ja jáhkáv moadda buorre NRK-sáddagijt Ájluovtas oadtjop, hæjttá dudálasj sámeradiooajvve.</p>
<p xml:lang="nob">Tæksta/gåvå: Børge Strandskog</p>
<p>Jårggålibme: Idar Kintel</p>
<p xml:lang="nob">Tegn et abonnement på Lokalavisa NordSaltens papirutgave eller kjøp en elektronisk utgave (PDF) .</p>
<p xml:lang="nob">Regler for kommentering</p>
<p type="title" xml:lang="nob">Diskutér <span type="quote">"NRK Sámi Radio julevsáme guovlov vuorodi. Ájluovtan li gærddodam"</span> på Facebook</p>
</body></document>
