<document xml:lang="smj" id="no_id"><header><title>Lájttálasj urudispolitihkkaj: - Oajválattja duobbmiji årrombájkijt!</title><genre code="news"/><author><person firstname="Børge" lastname="Strandskog" sex="m" born="" nationality="nor"/></author><translator><person firstname="Maria" lastname="Mikkelsen" sex="f" born="1987" nationality="nor"/></translator><translated_from xml:lang="nob"/><year>2007</year><publChannel><publication><publisher>Lokalavisa Nordsalten</publisher></publication></publChannel><wordcount>324</wordcount><conversion_status type="standard"/><availability><free/></availability><submitter name="Inga Mikkelsen" email="inga.l.mikkelsen@uit.no"/><multilingual><language xml:lang="nob"/></multilingual><origFileName>http://www.nord-salten.no/no/nyheter/samisk/l-jtt-lasj-urudispolitihkkaj-oajv-lattja-duobbmiji-arromb-jkijt.4054</origFileName><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p>Karl Gunnar Mikkelsen – madi ájn judosa fievsen lidjin. Gåvå: Sander Andersen</p>
<p type="title">Lájttálasj urudispolitihkkaj: - Oajválattja duobbmiji årrombájkijt!</p>
<p>Karl Gunnar Mikkelsenan li tjielgga vuojno urudispolitihka birra. Soames váhko dás åvddåla divna sávtsajt njuovadahkaj rájaj. Dan láhkáj hiejteduváj oabme árbbedáhpe, mij soajttá 1000 jagijt la vihpam, ja ájnas æládusdoajmma Måsken.</p>
<p>Mañemus 2-3 jagijt le Karl Gunnar Mikkelsen birrusin 40 sávtsaj barggam. Valla dálla ij desti visjá.</p>
<p>- Ij desti lijssi, jus riekta de la ållu dåssje. Dijmmá 66 lippatjijt guohtomij luojtijma, ja 26 dajs gáhtun. Jiervva la suddár, javllá Mikkelsen.</p>
<p>Mikkelsen le guohtomednamijt sihke Måsken, Basudisán ja Smájlen adnám. - Basudisán le dåssju nágin juhtusijda sadje, ja Smájlen ejma desti besa guododit. Dat la aj sivvan læhkám gå hiejttet mierrediv, valla ájnnasamos la jierva håhkkidime læhkam. Åvdep jage láhpijma 25 lippa guohtomin Ruossavákke vuollelin, ja guokta gáhtun gådij badjelin Måsken. Ja ep mij báhtsudisájt gávna jusska mælggadav åhtsåp, mij la dábálasj gå la jiervva mij bårrå. Dat skultik báhtsudisájt tjiehká, javllá Mikkelsen, gut miejnni diehtet le læhkám, ja ájn le, moadda jierva dajn dáfujn. Li moadda, moadda jage dat rájes gå åvdep bále jiervva dánna vuohttjuj. - Iv jáhke Jiervva-Pedera biejvij rájes la dáhpáduvvam, ja dan rájes le mælggat, subtsas Karl Gunnar Mikkelsen (Peder Mikkelsen Vuodnabadás gåhtjoduváj Jiervva-Pederin).</p>
<p>Måske mañemus sávttsabåndora mielas la oajválattjajn nievres urudispolitihkka.</p>
<p>- Juoga le boasstot gå berustibme urudisájs le ájnnasabbo gå máhttelisvuoda æládusájt rabddaguovlojn dåjmadit. Oajválattja duobbmiji årrombájkijt dan láhkáj. Ja majt jiervva dálla bårråt galggá? Soajttá fylkkasuohkan soames sávtsagårodijt buktá diehki giesen...</p>
<p>Dávvervuorkká jådediddje Árranin, Lars Børge Mykelvoll, subtsas gávnnu indikásjåvnå biebbmojudosguohtomijs juo 900-jagij rájes. - Diehtep Måsken li årrum ulmutja jagev tjadá 1700-jagij rájes, valla jáhkket le læhkám jáhpedoajmma ja biebbmojudosa Måsken moadda tjuode jage dás åvddåla. Danen la viek guhka árbbedáhpe mij hiejteduváj gå Karl Gunnar sávtsajt ierit rájaj, duodas Myklevold.</p>
<p xml:lang="nob">Tegn et abonnement på Lokalavisa NordSaltens papirutgave eller kjøp en elektronisk utgave (PDF) .</p>
<p xml:lang="nob">Regler for kommentering</p>
<p type="title" xml:lang="nob">Diskutér "Lájttálasj urudispolitihkkaj: - Oajválattja duobbmiji årrombájkijt!" på Facebook</p>
</body></document>
