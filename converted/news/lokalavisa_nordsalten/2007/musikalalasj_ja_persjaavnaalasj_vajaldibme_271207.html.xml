<document xml:lang="smj" id="no_id"><header><title>Musikálalasj ja persåvnålasj vájaldibme</title><genre code="news"/><author><person firstname="Børge" lastname="Strandskog" sex="m" born="" nationality="nor"/></author><translator><person firstname="Idar" lastname="Kintel" sex="m" born="1989" nationality="nor"/></translator><translated_from xml:lang="nob"/><year>2007</year><publChannel><publication><publisher>Lokalavisa Nordsalten</publisher></publication></publChannel><wordcount>452</wordcount><conversion_status type="standard"/><availability><free/></availability><submitter name="Inga Mikkelsen" email="inga.l.mikkelsen@uit.no"/><multilingual><language xml:lang="nob"/></multilingual><origFileName>http://www.nord-salten.no/no/nyheter/samisk/musik-lalasj-ja-persavnalasj-v-jaldibme.4016</origFileName><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p xml:lang="nob">Gåvå: Erling Kintel</p>
<p type="title">Musikálalasj ja persåvnålasj vájaldibme</p>
<p>Lars Andreassena vuostasj CD:a julevsámegiellaj</p>
<p>Mánnán agev lávludij, Lars Andreassen. Dajna l joarkkám. Dálla le almodam histåvrå vuostasj CD:av ådåájggásasj musihkajn julevsámegiellaj. <span type="quote">“Bálges”</span> nammasasj CD:an li 13 lávllaga, gålmmå dárogiellaj lávladuvvi, ja akta márkkosámegiellaj. CD:a almodiddje le Báhko almodus Árran julevsáme guovdátjin ja CD:a oajvvetiebmá le bálggá.</p>
<p>Åvddåla li CD:a julevsáme lávllagij almoduvvam, valla da li åvdemusát mánájda dagádum. Navti le musihkalasj dáhpádus gå <span type="quote">“Bálges”</span> dálla vuobdeduvvá. CD:av máhtá nágin vuobddemsajijn ålles Sámen oasstet, Árranin jali internehtas diññgut www.arran.no</p>
<p><em type="italic">Boine oahpestiddjen </em></p>
<p>- <span type="quote">“Bálges”</span> åvdåstahttá muv musikálalasj ja persåvnålasj vájaldimev <span type="quote">«Juicen»</span> rájes mav vuolodis 18-jagágin tjálliv, gitta vehi ienep iellemij oahpásmuvvam ålmmåj duola degu lávllagin <span type="quote">”Skoalkkal uvsam”</span>. Ienemus oasse lávllagijs li dallutjis gå oahppiv ja aj sihtiv sábmáj lávllogoahtet, javllá Lars Andreassen, guhti iesj ittjij sámegielav mánnán åhpa.</p>
<p>- Mån lav dat buolvas gånnå jur dat lij ienemusát njuolgadus ja ij tjuoldos, valla mån lav agev sávvam julevsámegiellaj lávllot. Dan diehti lidjin vuostasj lávllaga majt sámegiellaj lávlluv jårggåluvvam ietjá gielajs. Akta dajs le <span type="quote">“Merrasábmelasj”</span> Mari Boines tjáledum. Boine le aj moatte láhkáj muv musihkalasj oahpestiddjen læhkám.</p>
<p><em type="italic">Aktisasjbarggoprosjækta </em>- Ietjajnim ij lim giellamáhtudahka buorre, poehtalasj tevstajt tjálátjit. Dan diehti lihtudiv Stig Riemmbe Gælokijn, Svenn-Egil Knutsenijn ja Per-Eric Kuoljokijn. Jus ga mån lev artissta de le CD:a boados aktisasjbarggoprosjevtas. Musihkka ja tevsta li muv åtsådallamijda ja dáhpádusájda tjanádum. </p>
<p>Lars Andreassen le aj aktisattjat barggam Frank Remmanijn gå komponerij guokta tjuojalvisájt. Oattjoj aj loabev ietjas versjåvnåv dahkat Johan Märaka lávllagis <span type="quote">“Biegga”</span> ja Bernt Mikkel Haglunda lávllagis <span type="quote">“Bena”</span>. Maŋemus nammadum le aj årrum CD:a musikálalasj buvtadiddje ietjas viddnudagájn Riebana baktu.</p>
<p>- Sån le riek buorre bargov dahkam ja lev dudálasj suv barggoártajn ja tjehpudagájn, musikálalasj buvtadiddjen ja aj musihkkárin, oajvvát Andreassen.</p>
<p><em type="italic">Guovsagis </em></p>
<p>Lars Andreassenin le dálla permisjåvnnå virges Árran julevsáme guovdátja vuolepdirektørran. Sån barggá låhpalasj sebrudakdiedalasj dåktårgrádajn luonndosuodjalime birra sáme guovlojn. Sån le aj dåbdos gå le <span type="quote">“tjiehpemus sábme sjáhkan”</span> ja le gárggaluvvam giehttjitlågot buoremus sjáhkka spællarin Vuonan.</p>
<p>40 jagák artistan le áhttje Divtasvuonas ja ieddne Áravuomes Narvika suohkanin ja ietjasav merrasábmen, márkkosábmen ja julevsábmen adná.</p>
<p>- Muv iedne bielen, márkkosáme guovlojn, le giella ájn ienep ájteduvvam gå Divtasvuonan. Dárojduhttem lij nannusap dåppe ja sæmmi ihkap aj vuornnom. Akta lávllagijs; Guovssagasak/Nordlys le muv vásádusáj birra man gássjelis lij sáme identitehtav ¨åvdedit guovlon gånnå sámevuohta lij ja vil uddnik le garrasit stigmatiseridum. Lávllaga refrengav <span type="quote">“Guovssagasak, boade vuolus mielkkejubtsav gattsatjit”</span> oahppiv Ann-áhkos ja le ájnna lávlla majt daj guovlojs máhtáv. Dav tjálliv gå galggiv Markomeannu festiválan jagen 2003 spellat, hæjttá Lars Andreassen.</p>
<p>CD prosjækta le Nordlánda fylkkasuohkanis ja Sámedikkes dårjaduvvam.</p>
<p>Tæksta: Børge Strandskog Jårggålibme: Idar Kintel</p>
<p>Gálldo: Præssadiedádus</p>
<p xml:lang="nob">Tegn et abonnement på Lokalavisa NordSaltens papirutgave eller kjøp en elektronisk utgave (PDF) .</p>
<p xml:lang="nob">Regler for kommentering</p>
<p type="title" xml:lang="nob">Diskutér <span type="quote">"Musikálalasj ja persåvnålasj vájaldibme"</span> på Facebook</p>
</body></document>
