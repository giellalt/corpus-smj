<document xml:lang="smj" id="no_id"><header><title>Tjoahkkájgäsos</title><genre code="admin"/><author><unknown/></author><year>2006</year><wordcount>1210</wordcount><conversion_status type="standard"/><availability><license type="standard"/></availability><multilingual/><origFileName>https://www.regeringen.se/49bafa/contentassets/b1ca532ce4fb4e908ec9444e6b25149b/sammanfattning-av-att-aterta-mitt-sprak---atgarder-for-att-starka-det-samiska-spraket-pa-lulesamiska</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p xml:lang="swe">Lulesamisk översättning </p>
<p>Sámegiella nággásin</p>
<p>Guhkaájggásasj assimilerim- ja åhpaduspolitihka maŋŋela nuortta Svierigin, li ållo sáme, gudi mánnán sáme ságastin, sámegielav láhppám ja nuorap buolva sámijs älla goassak sámegielav oahppam. Muhtem sáme dåbddi sijás la giella váldedum. Miella gal garras la suoddjit ja ruoptus gielav åttjudit.</p>
<p>Gå sámegiella nággidum la de balulasj la unnep giela, degu oarjjel- ja julevsámegiella, ållu gáhtoba. Jus nåvti sjaddá de muhtem oasse Svieriga viesso kultuvrraárbes ja ájnas oasse sáme álmmuga aktisasj identitehtas láhppu. Álggoálmmugij la ihkeva ájnas gielav bisodit ja kultuvra birra diededit.</p>
<p>Svieriga bájken 20 000 sámijs, jáhkkelis lahkke ságas sámegielav, ja val neljadissa máhttá låhkåt ja tjállet sámegiellaj. Gudi ságasti li vil aj binnábu oarjjelap guovlojn Sámen. Vuorrasap sáme bukti álu buorep sámegielav. Ållusin äjgátbuolvan ga älla ietjanisá ålles giellamáhttudagá sámegielav mánájda vaddet, vájku ietja lulun sihtat.</p>
<p>Álmmukriektálasj välggogisvuohta suoddjit ja doarjjot unneplåkgielajt</p>
<p>Europaráde unneplåkkonvensjåvnå milta sámijt rijkalasj unneplåhkon dåhkkidit, merkaj stáhtan Svierigin la álmmukriektálasj välggogisvuohta dåjmalattjat sámegielav åvddålijguovlluj åvdedit. Dåhkkidibmáj gullu sáme galggi fámov oadtjot ássjijn ma sidjij guosski. Álggoálmmugin la sámijn aj riektá iesjmierredibmáj.</p>
<p>Muhtem oasse Svieriga bargos ulmutjij riektáj la rijkalasj unneplå-goj giella- ja kultuvrrariektájt jåhtuj biedjat. Láhkavuododime tjadádibme vuoratjismáno jagen 2 000, riektáj birra ávkkit sámegielav, suomagielav ja meänkieliv aktavuodan fábmudagáj ja duobbmoståvlåj, ij la nuoges. Aktugattja e ållesláhkáj buvte ávkkit dajt riektájt láhka vaddá. Daj riektáj vánes tjadádibme dahká vaj Svierik rijkajgasskasattjat ij la jáhkedahtte.</p>
<p>Europaráde mielas ájn ienep biedjamdago rávkaduvvi jus Svierik galggá ietjas rijkajgasskasasj välggogisvuodajda ållet, i.s. dárbahip oarjjelsámegielav buorebut suoddjit ja dav dalága. Sámegiela hárráj merkaj Svierik la rahtesuorráj jåvsådam gånnå rijkajgasskasasj välggogisvuodajt viertti duohtan válldet. Buorremielak ájggomusá älla dasti nuohkása oarjjelsámegiela nannima ja åvddålijguovlluj viessoma diehti. Maŋŋela Europaráde gujddimusá Svieriga unneplåkpolitihka vuosstij, hähttu Svierik dan diehti tjielgga ja mierrediddje biedjamda-gojt buktet ja buorebut tjuovvot konvensjåvnnåmärrádusájt. Ållo oajvvadusá nannidum unneplåksuoddjidibmáj li biejaduvvam oasseárvvádallamij <em type="italic">1 </em>. </p>
<p>Dajna gå sámeálmmugin älla rájá rijkaj rastá luluj Svierik aktisasj-bargov aj Vuonajn ja Suomajn tjavggidit ja doarjjot sámeálmmuga rahtjamijt sámegielav ja kultuvrav bisodit. Dakkár aktisasjbargov la Europaráde åhtsålam.</p>
<p>Sámegielav ruoptus</p>
<p>Jus udnásj giellamålssomprosessav galggá boarkkit ja jårggålit, de biedjamdagojt moatten bájken dárbaj bálldalakkoj biedjat. Sámegiela ådåsisväddjádibme rávkká guhkaájggásasj bargov sebrudak-, juogos- ja ulmusjmieren. Ieneplåksebrudahka máhttá sámijt viehkedit giellabisodimvidjurij sebrudagán ja tjielgga räjdojt sámijda vaddet gielav ruoptus oadtjot. Jus sáme räjdojt ja åvddålbiejadusájt oadtju ietjasa boahtteájgev hábbmidittjat, de máhttá juohkusa fámov adnet giellamålssomprosessa jårgidibmáj. Biedjamdago majt dárbaj dahkat galggi árvov aledit ja sámegielav väddjádit ja vuojnnusij biedjat.</p>
<p>Mánáj ja nuoraj buoredum giellamáhttudagá li rasjes giellaj <span type="quote">”vies-somduodastusá”</span>, dajna gå máná li boahtteájge kultuvrraguodde. Sámegielak hoallijt máhttá lasedit gå äjgádijda vaddá buorep diedojt additijvas guovtegielakvuoda birra, ja aj åvddåskåvllå ja skåvllå dåjmalattjat doarjjoba mánáj ja nuoraj giellaåvddånimev sámegiellaj. Jus ållessjattuga gejn li passijvas máhttudagá sámegiellaj oadtju máhttelisvuodajt buoredit ietjasa gielav de sámegielagijs máhttá lassánit.</p>
<p>Sáme gudi sámegielav sihti ruoptus åttjudit galggi máhttelisvuodajt oadtjot.</p>
<p>Tjuottjudusguovllo sámegiellaj dárbaj vijddot</p>
<p>Giellaláhkavuododibme la vuohke sámegiela árvov sebrudagán aledit. Jus riektá sámegielav ávkkit almulasj bálij vijddu gitta oarjjelsámegi-ela bájkijda, de ålop sáme lulun máhttelisvuodajt oadtjot gielasa ságastit ja åvdedit moattep láhkáj. Daŋga bále luluj giella ienebut ávkkiduvvat ja nuora oarev oadtjot gielav oahppat. Aktugattja lulun ållåsit jali muhtem märráj riektáv oadtjot sámegielav ávkkit åvddåskåvlån ja vuorrasijhuvson ájn ålop kommuvnajn.</p>
<p>Tjuottjudusguovlo sámegiellaj oajvvaduvvi aj gåbttjåt Árviesjávrie,</p>
<p>Berga, Döörte, Härjedalena, Krokoma, Liksjoe, Máláge, Bihtáma, Skielleda, Suarsá, Luspie, Straejmie, Ubmeje, Vualtjere, Vindela, Åre, Sjeltie, Älvdalena, Ientjaválle ja Luvlieluspie kommuvnajt. Oalle ájnas la vijdedum tjuottjudusguovllo nåv stuorru vaj sámij ieneplåhko Sámen biedjamdagojs gåbttjås ja gievras bájke sähkáj båhti. Maŋepboahtte kommuvna ja fábmudagá lulun ávkkit 3-jahkásasj diededim- ja åhpadusdåjmajt aledittjat unneplåhkoriektáv ja giellamáhttudagáv. Stáhtadoarjjaga lulun mannat lassegålojda tjuottjudusguovlo kommuvnajda.</p>
<p>Nannidum sámegiellabarggo</p>
<p>Álmmukválljim orgánan Sámedigge luluj sámijda mierredit ulmijt sámegiellabargguj. Ulme ma biedjamdagojda gulluji li sámegielav sujttit ja åvdedit, ja rávkká dav demokráhtalasj vuodov mav álmmukválljim orgána vaddá. Sámedigge aj galgaluluj vijdedum fámov adnet sáme bájkkenamáj hárráj.</p>
<p>Guokta sámegiellaguovdátja oajvvaduvvi oarjjelsámegiellabájkkáj.</p>
<p>Guhkep ájggáj dárbaj ájn giellaguovdátjijt nuorttasámegiellabájkkáj. Giellaguovdátja galggi dåjmalasj åhttse giellaådåsisväddjádimijn barggat sámij siegen bájkkásasj ja dajvak mieren. Sámedigge oajvvaduvvá oajvven doajmmaj. Giellaguovdátja aj máhtti doarjjomluohkkon tjuottjudusguovlon årrot. Sáme giellatjuovvusijt viertti dájvváj tjadádit buorep gåvvima diehti tjadádum biedjamdagoj båhtusij maŋŋela.</p>
<p>Ådåsisväddjádimdago åhpadusán</p>
<p>Mánájn, gudi rijkalasj unneplågojda gulluji, la riektá unneplåkgielasa ávkkit ja unneplåhko- jali álggoálmmukidentitehtav åvdedit. Skåvllådåjmadagá kárttim vuoset iednegiellaåhpadus ij buorakláhkáj dåjma. Guovtegielak åhpadus ållu binnát gávnnu. Märrádusájt iednegiellaåhpadusá hárráj dárbaj rievddadit vaj kommuvnna galggá iednegiellaåhpadusáv vaddet mälggatåhpadusá baktu dasik hiebalgis åhpadiddjev gávnná. Ájn ienebut dárbaj barggat máhttelisvuodaj åvdedit iednegiellaåhpadusáv mälggatåhpadussan.</p>
<p>Gájkka sámemáná rijkan galggi bessat sámegielav oahppat, ja åvddålbiejadusá sámegiellaåhpadussaj säbrrat hähttuji buoreduvvat. Máhttelisvuoda hássat aktijduvvam sáme åhpadusáv vierttiji lassánit ja buorránit. Sámeskåvllåstivrav galgaluluj gåhttjot ådå gäjnojt gávnnat iednegiellaåhpadusáv hássat sáme oahppijda. Sáme åhpadusnävojs viertti ienep gávnnut ja åhpadusnävojt ma juo li anon dárbaj ienebut hádjet. Le dárbbo oarjjelsáme webbabieles webbasajen <span type="quote">”Temá iednegiella”</span>. Sámedigge ja Sámeskåvllåstivrra luluba barggat vaj värmmádahka sáme iednegiellaåhpadiddjijda dagáduvvá ja lahka aktisasjbarggo allaskåvlåjn gånnå sámegielav åhpat vuododuvvá. Sáme åhpadusgäjnnolájddijiddjev galgaluluj biejadit.</p>
<p>Guoradallam luluj biejadallat máhttelisvuodajt gehtjadittjat gåk buktá láhkabiejadum riektájt guovtegielak doajmmaj åvddåskåvlån biejadit, ja aj guovtegielak åhpadussaj vuodoskåvlån rijkalasj unneplåkgielajda. Lulun aj buktet rijkalasj suoddjimprográmmav rijkalasj unneplåkgielajda. Moadda europealasj rijka stuoráp åvdåsvásstádusáv li válldám rijkalasj unneplågoj åhpadusvidjurij åvdås gå Svierik, ja mij lulup oahppat daj rijkaj diedojs. Dajna gå ájnas la dalága vidjurijt báredit, luluj doarjodibme dan båttå gå gatjálvis guoraduvvá ja hásaduvvá, kommuvnajt viehkedit arvusmahttemdoarjjagijn stáhtas vaj ienep guovtegielak åhpadus jåhtuj juo dálla boahtá. Ássjev åhpadiddjijt gávnnat aj dárbaj gehtjadit.</p>
<p>Gájkka ållessjattuk sámij máhttelisvuoda oahppat låhkåt ja tjállet sámegiellaj (alfabetiserim) hähttu duodastuvvat nåv guhkev gå la dárbbo. Aktugattja galggi ekonomalasj máhttelisvuodajt oadtjot alfabetiserimkursajda säbrrat.</p>
<p>Dåjma mánájda ja nuorajda</p>
<p>Mánnáåvdåstiddje galgaluluj tjielggasap gåhttjomav oadtjot gåtsedit rijkalasj unneplåkmánáj dárbojt sebrudagán. Nuorajlihto ma åvdåsti rijkalasj unneplågojt galgalulun doarjjagav ja máhttelisvuodav oadtjot bájnatjimfábmuj unneplåkpolitihkan.</p>
<p>Ietjas giellaj låhkåt la vuododárbbo jus gielav galggá oahppat ja giellaåvddånimev nannit. Dárbbo la oadtjot lasse mánná- ja nuorajgirjijt rijkalasj unneplåkgielajda. Girjjevuorkkádoajmma mij gullu rijkalasj unneplågojda luluj laseduvvat. Girjjevuorkkákonsulenta lulun biejaduvvat gájkka rijkalasj unneplåkgielajda ja mánná- ja nuorajdoajmma åvdemussaj biejadallat. Stuoda ekonomalasj tjoavddusav sáme girjjebussajda viertti gávnnat.</p>
<p>Kultuvrra unneplåkgiellaj máhttá gielav ådåsisväddjádit ja identit-ehtav vaddet. Stáhta kultuvrraráde galgaluluj ållagasj mánáj ja nuoraj dárbojt gähttjat biednigij juogedijn rijkalasj unneplågojda. Doarjodibme galgaluluj máhttelisvuodajt gávnnat kultuvrradoarjjagav lasedit vaj rijkalasj unneplågoj mánáj dárbo buorebut doajmmi. Mánáj ja nuoraj ekonomalasj vidjura e galga guosskat sijá máhttelisvuodajt oahppat unneplåkgielav. Sierra biedniga galgalulun vuorkkiduvvat stipänndan dajda dåjmajda maj ájggom la nannit mánáj ja nuoraj giellaåvddånimev ja/jali sijá kultuvralasj unneplåhko- jali álggoálmmukidentitehtav.</p>
<p>Dåjmalattjat sámevuodav sámesebrudagán vuojnedit</p>
<p>Sámegiela sadje máhttá nanniduvvat gå buorebut sámegielav vuojnnusij biedjá ieneplåksebrudagán. Dat bájnná ieneplåkálmmuga dádjadusáv sámij vuosstij ja nanni sámij, ja ållagasj mánáj ja nuoraj, kultuvralasj identitehtav. Åvdet aj giellaådåsisväddjádimev. Guovvamáno 6. b., sámeálmmuga biejvve, galgaluluj gájkkásasj slávggábiejvven sjaddat vaj sámeálmmuk buorebut vuojnnu. Galbbabarggo sáme bájkkenamáj galgaluluj tjavggiduvvat ja mierredum sáme bájkkenamá påvsståbájkken aneduvvat. Ietjá oajvv <em type="italic">a </em>dusá </p>
<p>Oasseárvvádallama oajvvadum láhkagähttjo rijkalasj unneplågoj ja unneplåkgielaj birra luluj juogeduvvat lenastivra ja Sámedikke gaskan. Sámedigge luluj fábmudahkan oadtjot rijkalasj gehtjadimåv-dåsvásstádusáv sámegiela hárráj kommuvnajn. Dat gåbttjå i.s. stivrrimav, gähtjov, ekonomalasj doarjjajuohkemav ja aktijdimev.</p>
<p>Diedojs diehtep same- ja unneplåkpolitihkalasj gatjálvisá e aktij-duvá nuohkásit guovddelis mieren. Dassta tjuovvu rijkalasj unnep-lågoj dárbo e giehtadaláduvá ållesláhkáj. Vaj mierredimfábmo oadtju buorep ållesgåvåv ja ådåsisväddjádimdåjma galggi gievrrot, de doarjodimdåjmadahkaj galgaluluj aktijdimdåjmadahka biejaduvvat sáme- ja unneplåkpolitihkalasj ássjijda. Aktijdimdåjmadagá biejadibme luluj aj giehpedit nuorttarijkajgasskasasj bargov guosske gatjálvisájn.</p>
<p>Vuododum tjuottjudusriektálasj riektábiejadusá ja riektábiejadusá ma sierraláhkáj rijkalasj unneplågoj riektájda guosski, sáme kultuvrra, giella ja äládusá, galgalulun jårggåluvvat sámegiellaj. Nåvti oajvvaduvvá suomagiellaj ja meänkielij. Dat luluj riektásihkarvuodav lasedit tjuottjusguovloj fábmudakbargojn ja aj gielav åvdedit.</p>
</body></document>
