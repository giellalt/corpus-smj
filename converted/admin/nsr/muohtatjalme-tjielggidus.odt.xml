<document xml:lang="smj" id="no_id"><header><title>Muohtatjalme-tjielggidu</title><genre code="admin"/><author><unknown/></author><year>2017</year><wordcount>2437</wordcount><conversion_status type="standard"/><availability><license type="standard"/></availability><parallel_text xml:lang="nob" location="muohtacalmmit--norsk.pdf"/><parallel_text xml:lang="sme" location="muohtacalmmit-nordsamisk.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Muohtatjalme-tjielggidus</p>
<p>Sámedikkeráde álgadimtjielggidus</p>
<p>Vuona Sámij rijkasiebrre (NSR), aktisasjlissta NSR/Sámeálmmuk belludahka (SáB), Guovdásjbelludahka (Gb), Åarjel-Saemiej Gïelh (ÅaSG) ja Ávjovári Jåhttesábmelattjaj lista sámedikkeráde.</p>
<p>Gávdda 2017-2021</p>
<p>Gidábæjvátja árudijá åvdån</p>
<p>suddi smávva muohtatjalmátja</p>
<p>tjielggis tjáhtjegåjkudissan.</p>
<p>Gåjkudisájs tjoagguji</p>
<p>ádjagin, ædnon, jávrren, merran;</p>
<p>-stuorre le galla daj fábmo.</p>
<p>-divtas Muohtačalmmit mav Pedar Jalvi tjálij 1915 (jårggålum julevsámegiellaj Solvår Knutsen Turis)</p>
<p>Muohtatjalme-tjielggidus</p>
<p>Dát sámediggeráde la ieneplåhkoráde mav NSR/NSR-SáB, Ávjovári Jåhttesábmelattjaj lissta, Åarjel-Saemiej Gïelh ja Guovdásjbelludahka li ásadam – dássta duohku gåhtjoduvvam Aktisasjbarggoguojmmen. Dát álgadimtjielggidus la politihkalasj vuodon aktisasjbargguj sámedikkegávddaj 2017-2021.</p>
<p>Sáme aktavuohta mijáv nanostuhttá</p>
<p>Aktisasjbarggoguojme ájggu ájggegávdan Sámedikkev jådedit sáme iesjmierredime ja nanos sáme aktavuoda vuojno vuodon. Mij lip akta álmmuk nieljen rijkan, mij lip gievramus gå lip tjoahken ja aktan rahtjap, rijkajrájájs berustahtek. Dán sámedikkegávdan ájggop oaggit stuoves dåjmav gånnå adjáj Sámedikke unneplåhko gullu ja la siegen mierredimprosessajn.</p>
<p>Aktisasjbarggoguojme sihti barggat sebrudahkaj avtaárvvusasjvuodajn berustahtek sjiervve, seksualalasj miella, åssko jalik kultuvralasj ja sosiála duogátjis. Dåjma avtadássásasj Sábmáj viertti vijddát gåbttjåt, miellaguoddodahkke bargos sebrudagán, skåvlåjn ja barggoiellemin, barggeåhpadibmáj virggeåhpadusájn.</p>
<p>Mijá barggo galggá dagáduvvat vieledime luondov ja dádjadusájn luonndo ja birás li vuodon boahtte buolvajda. Sáme kultuvrra galggá sámij ietjasa ævtoj milta åvddånahteduvvat.</p>
<p>Nanos sáme sebrudagá luohtádusájn Sámediggáj</p>
<p>Sámedigge l báddnum luohtádussaj sáme álmmugis. Dakkir luohtádus la tjanádum dasi, Sámedigge viertti liehket ja aj vuojneduvvat álmmukválljidum orgádnan mij barggá ålles álmmugij buorren. Danen ájggop strategalattjat barggat luohtádusdahkamijn ja árvustallamij åvdås, jåvsådittjat badjásasj måhkkåj mij la rabás, nanos ja sebrudahtte Sámedigge edna luohtádusájn álmmugis.</p>
<p>Sámedigge viertti bærrájgåhtset sáme sivijlasebrudagáv viehkedime dåjmalasj bájkálasj sebrudakåvddånahttemij ja láhtjemin sáme organisasjåvnåj aj berustiddjejuohkusij barggoævtojt nannitjit. Nannit friddja ja diededum sáme almulasj dágástallamav la barggo gånnå Sámedigge viertti akta moadda viehkediddjijs liehket ja dåjmalattjat láhtjet dakkir dágástallamij. Aktisasjbarggoguojme vuojnnep bargoma baktu Sámedikken la åvdåsvásstádus sebrudahtte dágástallambirrasav dagátjit, ja dåhkkidittjat guhtik guojmáma berustimev gåvvån duohta gieresvuodas sáme sebrudakåvddånibmáj.</p>
<p>Bisodittjat nannusap rámmaævtojt ja buorep aktijvuodav juollodime ja láhkavadde oajválattjajda, ájggop barggat vaj Sámedikken dán gávda birán galggá stuoves åvdåstiddjedoajmma oajvvestádan.</p>
<p>Sáme riektá ja iesjmierredibme sihtá aj javllat riektá iehtjama organisieritjit, ja ásadittjat institusjåvnåjt hiebadum mijá sebrudakdárbojda.</p>
<p>Álmmuk aktiduvvá - sáme rádjágádodibme</p>
<p>Aktisasjbarggoguojmijn la ulmme stáhtarájá galggi binnemus hieredibmen liehket mijá avtastallamij nubbe nuppij álmmugin. Sáme rádjágádodibme galggá vuoroduvvat ja sierra politihkalasj åvdåstimsuorggen sámediggeráden sjaddat. Sáme Parlamentárálasj Ráde baktu ja aktan Sámerádijn, ájggop álgadit nammadusáv åttjudit sáme rádjágádodimev guoradalátjit, åniájggásasj ja ja guhkesájggásasj dåjmaj. Guhkesájggásasj ulmme l boahtte aktisasj sáme álmmukválljidum orgádna. Ienep åniájggásasj perspektijvan ájggop vuorodit dåjmajt ma hiebadahtti válggaårnigijt, duola dagu aktisasj válggabiejvve. Guovloj rájájrasstijiddje sáme aktisasjbarggo galggá nanostuhteduvvat.</p>
<p>Aktisasjbarggoguojme sihti barggat, Sáme giellagálldo stuoves gájksáme institusjåvnnån, ienep aktisasjbarggo rájáj rastá skåvlåj gaskan, aktisasj oahppoplána, ja ådå sjiehtadallamijda Nuorttarijkalasj sámekonvensjåvnnåj tjuovvo ratifisierimij.</p>
<p>Boahtte buolvajda vierttiji sáme riektá tjårggiduvvat</p>
<p>Aktisasjbarggoguojmij mielas sáme riektá luondoluohkojda viertti dåhkkiduvvat nannitjit materiála kulturvuodov sáme álmmugij. Mij ájggop joarkket guhkesájggásasj bargov sáme riektáj dåhkkidimev lágajn åttjudit, duola dagu ulmijn AN deklarasjåvnnå álggoálmmugij riektá birra (UNDRIP) oassen Vuona lágajs sjaddá ja sámepolitihkav tjårggitjit mijá aktisasj sáme riektájt.</p>
<p>Dán gávdan ájggop barggat vaj Sámeriektájuohkusa 2 (SRJ2) gåtsedibme ruvámusát vas jåhtuj boahtá, adjáj dan baktu bivddit jut Konsultasjåvnnåláhka, mav åvdep Sámediggeráde gidán 2017 hilgodij, ådåsis árvustaláduvvá. Madi tjoavddusijt SRJ2:aj vuorddep, Aktisasjbarggoguojme sihti nannit vaj aktisasjbarggosjiehtadus Statskogajn tjadáduvvá látjátjit båddåsasj årnigijda bájkálasj háldadibmáj ja buorep tjanástagáv sjiehtadusás riektáåmastiddjijn sjiehtadusá doajmmaguovlon. Aktisasjbarggoguojme sihti aj vuorodit barggat åttjudit rievddadusájt minerállalágan sáme berustimijt gruvvodåjmadagáj gáktuj tjårggitjit.</p>
<p>Sáme gudi rahtji ietjasa kultuvrav bisodittjat duon dán ássjesuorgen mijáj gájkaj åvdås noadev guoddi. Aktisasjbarggoguojme sihti e galga galluga rahtjat, ja mij ájggop vuorodit riektáprosessajt doarjjot ássjijn ma prinsihpalattjat li ájnnasa. Mij ájggop barggat årnigijt åttjudittjat ma doarjju sáme riektáåmastiddjij máhttelisvuodajt ietjasa riektájt bælostittjat. Ållagasj sihti Aktisasjbarggoguojme vuorodit politihkalattjat stuorra ja prinsihpalasj riektáássjij barggat, duola dagu Nussir, Fosen, Stokkfjellet, Rástegáisá, Nasafjell ja Deanu-sjiehtadus.</p>
<p>Mij vuojnnep dárbov åtsådalátjit suorgijn ma guosski riektásuorggáj ja sáme vidjurijda.</p>
<p>Vájmogiella viertti gullut ja aneduvvat</p>
<p>Nannit ja åvddånahttet sáme gielaj boahtteájgev la oajvvebarggon Sámediggáj. Dán gávdan dættoduvvá VAT 2016:18 Vájmogiella/Hjertespråket gåtsedimev, bargon sáme giellarefårmajn. VAT 2016:18 dættot mánáj ja nuoraj riektáv ja máhttelisvuodav sámegielav åhpatjit, ja dat la aj Aktisasjbarggoguojmij vuorodibmen gåtsedimbargon. Sámegielak fálaldagá galggi tjårggiduvvat ja Sámelága giellanjuolgadusá gåtseduvvat, duola dagu bærrájgæhttjama/oatsodiddjedåjmaj baktu.</p>
<p>Aktisasjbarggoguojme sihti barggat bihtámsámegiela tjállemvuogev mierredit.</p>
<p>Duodden dájda ájggop joarkket vuorodimev, ållessjattuk sáme bessi njálmálasj sámegiellaåhpadimev oadtjot, joarkkemin giellaguovdátjijt doarjjot, ásadime ienep giellaguovdátjijt ja arienájt sámegielav anátjit.</p>
<p>Mij ájggop barggat vaj gájkka ådå almulasj huodnaha sámegiellaj galbbiduvvi.</p>
<p>Duohtavuohta såbadibmáj – jådedimfábmo moattebelakvuodav ja dádjadusáv tjårggitjit</p>
<p>Aktisasjbarggoguojme sihti rámmajt mandáhttaj, kommisjåvnå sebrulattjajda ja barggovuohkáj dahkat, aktan Stuorradikke ådå presidænntanjunnjutja mij guosská Stuorradikkes mierredum duohtavuoda- ja såbaduskommisjåvnnåj. Mij ájggop láhtjet dilev buorre barggovuohkáj ja arienájda gånnå sáme álmmuk bæssá árvvalusájt dán bargguj buktet.</p>
<p>Kommisjåvnnå sjaddá ájnas ræjddon vaj åvdep ájge háve galgalulun savvet aktugasj ulmutjin ja aj aktisattjat sáme álmmugin, valla barggo vuorbástuvvá dåssju jus gåtseduvvá vijddásasj máhtudaklassánimijn ieneplåhkoálmmugin. Dåssju stuorsebrudagá duodastime åvdep ájgev mij duodaj såbadimev åmastip.</p>
<p>Gå dav ienemusát dárbaj – de la ájnnasamos huvsov ja buorre varresvuodadievnastusájt oadtjot</p>
<p>Aktisasjbarggoguojme sihti barggat tjårggitjit sáme mánájt ja nuorajt buorre ja oaggás sjaddamævtojt. Dát gåbttjå tjielgga politihkalasj ratjástimev vierredago gáktuj lahka gasskavuodan ja råhtsatjime gáktuj, givsedimev hieredime dåjma ja struktuvralattjat barggat hieredittjat hæjosvuodav mánáj gaskan sáme guovlon.</p>
<p>Ájnas la, sáme duostoduvvi varresvuodadievnastusájn ietjasa giellaj, ja dádjadusájn sáme kultuvras ja histåvrås. Mij ájggop barggat vaj sáme perspektijva galggi bærrájgåtseduvvat nasjåvnålasj varresvuohtaj guosske prosessajn, tjårggimin sáme åvdåstimev varresvuodadåjmadagájn ja vaj sáme galggi duosstot sámegielak máhtudagáv hiehtediededimdievnastusás gitta gájkkásasj- ja tjiehppevarresvuodadievnastussaj.</p>
<p>Aktisasjbarggoguojmij mielas la råhtto sáme psyhkalasj varresvuodadåjmadagáv buoredittjat. Tjårggitjit vaj nasjåvnålasj perspektijva bærrájgåtseduvvi luluj SANÁG (Sáme nasjåvnålasj máhtudakguovdásj – psykalasj varresvuodasuoddjim ja gárevsælgga) sirdeduvvat Helse Finnmark:as Helse Nord:ij. Dat sihtá javllat, mij ájggop bajedit fálaldagáv psykalasj varresvuodasuoddjimin julev- ja oarjjelsámeguovlon, juogu dal vijdedime SANÁGa fálaldagáv jali aktidime ja organisatåvrålasj dåjmaj. Mij ájggop barggat vaj sáme nasjåvnålasj varresvuodapárkka duohtan sjaddá ja ájggop dajna barggat. Duodden Aktisasjbarggoguojme ådå guoradallamav skihppijviessovuogádagás Finnmárkon doarjju, ja gåtsedit varresvuodastruktuvrajt ålles sáme álmmugin. Aktisasjbarggoguojme doarjju bargov guovlomedisijnalasj guovdátjis Ájluovtan.</p>
<p>Mij ájggop barggat vaj gájkka sáme ja ållagasj sáme vuorrasa, árvvusasj varresvuoda- ja huksofálaldagáv oadtju, ja aktisasjbargon Sámedikke vuorrasijráden ájggop sáme vuorrasij ájggomusáv hábmedit. Aktisasjbarggoguojme sihti duodden barggat ásadittjat sámegielak huksofálaldagájt aktisasjbarggosjiehtadusáj suohkanij baktu.</p>
<p>Aktisasjbarggoguojme sámediggegávdav sihti dahkat sámediggediedádusáv LHTBQ+ dahkat, buoremus láhkáj tjårggitjit LHBTQ+ ulmutjijda avtaárvvusasjvuodav.</p>
<p>Sáme vuodoæládusá – ájnas kultuvrra ja biebbmobuvtadiddje Sámen</p>
<p>Mij ájggop nannit ådåstuhtte æládusåvddånahttemav ja sáme vuodoæládusájt. Dat sihtá javllat tjårggit bessamav ja joarkkemav dálásj areálajda ja guoddelis luohkojda. Mij ájggop nannit árvvoháhkuhimev ienep joarkkebuvtadimijn biebbmobuvtadimijn ja vuorodime bájkálasj biebmov åvddånahttemin buktagijt, distribusjåvnåjn ja márnánahttemijn. Aktisasjbarggoguojme sihti tjårggit luondon ja birrasav vaj da bissu vuodon årromij buolvas buolvvaj. Duodden rájnna ja bájkálasj biebbmobuvtadibmáj, li gájkka vuodoæládusá siegen bisodime kultuvrav ja årromav. Vuodoæládusájn li dålutjis dáhpe tjoahkkedoajmman, ja mij ájggop dajt bærrájgæhttjat.</p>
<p>Sáme árbbedábálasj máhtudahka l ájnas roallan vuodoæládusájn, ja Aktisasjbarggoguojme sihti barggat dáv máhtudakvuodov nannitjit oassen háldadibmes ja tjårggitjit máhtudakvaddemav boahtte buolvajda. Mij ájggop nannit diedojt konsultasjåvnnåriektá birra mav riektáåmastiddjijn la álmmukriektá prinsihpaj milta, máhtudaklåpptimdåjmaj baktu.</p>
<p>Urudisháldadibme viertti ienebut binnedit massemijt urudisájs vaj vuodoæládusáj guohtomvuodo nanniduvvá. Urudislågo árbbedábálasj guohtomguovlojn ja ållagasj njoalodimednamin viertti binneduvvat, ja viertti aj tjårggiduvvat jut máhtudakvuodo mij guosská urudisájda oalle lågojt vuosedi. Aktisasjbarggoguojme sihti tjårggit vaj hávsagusj háldaduvvá ja vaj látjeduvvá låhkoregistrierimij hávsaguttjas ja goasskemis, mij lågojt guoddelis láhkáj hiebat.</p>
<p>Dán gávdan Aktisasjbarggoguojme sihti barggat boatsojsujtov nannitjit ja åvddånahtátjit familljavuododum æládussan ja iellemvuohken gånnå boatsojsujttogielav bisodit ja kultuvralasj guoddelisvuohta li vuodon, sæmmi gå tjårggi ekonomalasj sisboahtovuodov. Mij ájggop barggat vaj boatsojæládusláhka ållåsit ådåsmahteduvvá ja vaj Sámedikke roalla akta moatte premissavaddijs boatsojsujttopolitihkkaj ednagit nanostuhteduvvá sámediggediedádusá 2016 milta. Sámedigge galggá biebbmodepartementajn konsultierit åvddåla sjiehtadallama boatsojsujttosjiehtadusá jåhtuj biejaduvvi. Vuodon konsultasjåvnåjda la dat árvvalus boatsojsujttosjiehtadussaj mav Sámedikke ållestjåhkanibme giehtadallá. Aktisasjbarggoguojme sihti nannit æládusá kultuvralasj ja ekologalasj guoddelisvuodav ja ekonomalasj vuodov æládussaj duola dagu boatsojsujttovijddudagájt tjårggimin.</p>
<p>Aktisasjbarggoguojme sihti tjårggit álmmuga guollimriektáv lága baktu dåhkkidimijn ja guoddelis háldadimijn guollimluohkojs. Merrasáme materiálla kultuvrravuodo viertti tjårggiduvvat dan baktu, årroma bisoduvvi mij gåbttjå stuoves guoddelis æládusvuodov. Aktisasjbarggoguojmen sihti barggat merrasáme æládusstrategijja åvdås dáv bærrájgåtsåtjit. Mij ájggop barggat vaj biebmadimdåjma háldaduvvi dajna vuogijn vaj ájnas gådem- ja guollimsaje e biejsteduvá ja vaj sáme riektáåmastiddje dakkir ássjijn bærrájgåtseduvvi.</p>
<p>Aktisasjbarggoguojme sihti nannit vaj ednambarggosuorge guovdásj roalla bisodime bájkálasj biebbmobuvtadimev, sáme gielav ja kultuvrav nannimin vuodov ednambargguj sáme guovlon. Vuordedahtte vuoge æládussaj ja aktisasj dåjmajt vuorodibme, investierimijt, rekruttierim ja máhtudaklåpptim ednambarggosurggáj li guovdátjijn dan bargon. Sámedikke roalla premissavadden ednambarggopolitihkkaj galggá nanniduvvat.</p>
<p>Sáme miehttsim la ájnas oassen materiálla kultuvrravuodos. Mij ájggop barggat vaj sáme miehttsim buorebut lágajn dåhkkiduvvá. Dát gåbttjå æládusvuodov sijdajda, ja aj kultuvrraguodden ja gåvvån sáme identitehtas. Mij ájggop barggat vaj gilij riektá ådåstuhte luohkojda ietjasa lagámus duobddágijn dåhkkiduvvi ja bájkálasj háldadibmáj. Motåvrråjåhtulagáv hiebadibme galggá viehkedit doarjjot, joarkedit ja ja åvddånahttet árbbedábálasj miehttsimav ja tjuohppamav gånnå bájkálasj álmmuk galggá vuoroduvvat. Aktisasjbarggoguojme sihti barggat vaj njuolgadusá motåvrråjåhtulahkaj luluj tjadáduvvat vaj njuolgadusá doarjju, joarkká ja åvddånahttá árbbedábálasj miehttsimav ja tjuohppamav. Njuolgadusá galggi bærrájgæhttjat sámij riektáv bisodittjat ja åvddånahtátjit mijá árbbedábálasj viessomvuogijt ja æládusájt.</p>
<p>Boahtteájggásasj ja ådåstuhtte æládusåvddånibme årromav nannitjit</p>
<p>Tjårggitjit buorre åvddånimev sáme viessomvuohkáj, årromij, kultuvrraj ja giellaj viertti vuorodit luondov, birrasav ja ådåstuhtte æládusájt. Aktisasjbarggoguojme sihti vuorodit ådåstuhtte æládusåvddånimev iehpeådåstuhtte æládusåvddånime sajen, ja moattebuolvak perspektijvav vuodon adnet. Aktisasjbarggoguojme sihti barggat vaj infrastruktuvrra dagu mobijlla- ja internæhttagulludahka sáme guovlon buoreduvvá gå vidnudagá dáv infrastruktuvrav biggiji.</p>
<p>Aktisasjbarggoguojme sihti barggat nannitjit bessamav vádákapitállaj ja innovasjåvnnåj hábmedum doarjjaårnigijt sáme viddnodåjmadiddjijda ja vaj ienep viddnodåjma tjårggiduvvi. Mij ájggop joarkket dåjmajt máhtudaklåpptimijn álgadiddjijda guoddelis æládusdåjmajn ja álgadimdårjaj sáme viddnodåjmadiddjijda. Adjáj dåjma ma bærrájgæhttji årnigijt rádediddjijda ja bagádallijda vidnudakálgadiddjijda li ájnnasa. Sáme mannoæládus vuoroduvvá joarkke vuorodime oalle mannoæládusbuktagijt ja bargujn Sáme mannoæládus 2.0. Aktisasjbarggoguojme vuojnni mannoæládusbuktaga ma li tjanádum vuodoæládusájda bukti máhttelisvuodajt ájn ienep árvvoháhkuhibmáj sáme guovlon.</p>
<p>Kulturæládusá ja sáme sjuggelis æládusá li sjaddamin ja mij ájggop vilá barggat rámmaævtojt nannimin kulturæládusájda, sjuggelis æládusájda ja innovatijva æládusájda åvddålijguovlluj.</p>
<p>Aktisasjbarggoguojme sihti vuorodit duojev kultuvrran ja æládussan. Sámediggediedádus duoje birra galggá dán gávdan mierreduvvat. Mij ájggop barggat joarkke vuorodimijn årnigijt duodjebagádallij ja máhtudaklåpptimdåjmaj duodjeæládusán guovlon dagu Oarjje-Vuodna, Divtasvuodna, oarjjelsáme guovllo ja merrasáme guovllo, duodden dajda guovlojda gånnå dálla li juo duodjebagádalle. Årnik duodjebagádallij galggi dán gávdan árvustaláduvvat.</p>
<p>Kultuvrra biebbmon sielluj ájádusáj, sjuggelisvuoda ja almasjvuoge hábbmimfámo baktu</p>
<p>Sáme kulturpolitihkka l moatten suorgen, girjálasjvuohta, musihkka, juojgos, festiválla, teáhter, duodje, dájdda, filmma, valástallam ja sáme æjvvalimsaje.</p>
<p>Sáme álmmugin la riektá åvdep ájggáj, dálásj ájggáj ja boahtte ájggáj. Sáme bájkkenamá, kulturmujto ja aj kulturárvvogávne duodasti sáme årromav, luonndoávkástallamav ja åvdep histåvråv. Gájkka dakkir duodastime li álkkebun dahká sáme identitiehtav bisodit ja sáme riektáv tjuottjodit. Aktisasjbarggoguojme sihti barggat vaj sáme dávvervuorká galggi gárveduvvat duostutjit kulturárbbedávverijt máhtsadimprosjevta Bååstede baktu, ja aj dávverijt vuorkudittjat bælostahtte láhkáj, ja aj gaskustittjat máhtudagáv sáme sebrudahkaj ja iehtjádijda.</p>
<p>Mij ájggop rámmaævtojt tjårggit vaj sáme almmudagá vilá galggi máhttet digitála oahpponævojt ja ietjá almodusá sáme gielajda buktet, ja sáme almmudagájda ja tjállijda vaddet buorep vájkkudimev girjálasjvuodav almodime.</p>
<p>Dán gávdan ájggop vuorodit digitála tjoavddusijt sáme girjálasjvuoda juogadibmáj nannitjit sámij máhttelisvuodav sáme girjálasjvuodav lågåtjit. Medijá lulun spiedjildasstet sáme kultuvra moattebelakvuodav ja moatte sáme gielajt. Danen Aktisasjbarggoguojme sihti åvdedit tjielggidusáv sáme medijá birra dán gávdan. Mij vuojnnep sáme máná ja nuora dárbahi applikasjåvnåjt, dáhtáspellajt, sáme mánáj-tv fálaldagáv, nuorajprográmma ja sáme filmajt. Aktisasjbarggoguojme sihti barggat buoredittjat bessamav dákkir fálaldagájda. Mij ájggop barggat vaj Sáme rijkajgasskasasj filmmaguovdásj ájn ienebut máhttá láhtjet filmajda duon dán formáhtan ja duon dán ulmmejuohkusij.</p>
<p>Aktisasjbarggoguojme sihti barggat duohtan dahkat kulturhuodnahijt Saemien Sijtij, Várdobájkkáj, Sáme nasjonálla teáhterij Beaivváš, ja aj sáme dájddadávvervuorkáv. Barggo gåbttjå nannit ådå modellajt sáme kulturhuodnahijt ruhtadit aktan ietjá oajválattjaj. Dán gávdan Aktisasjbarggoguojme sihti barggat åvddånahtátjit Ä´vv Saami muʼzei:av Njauddâmin oajvveinstitusjåvnnån gålldåsáme duodjáj, kultuvrraj ja giellaj. Aktisasjbarggoguojme sihti aj gåtsedit doajmme bargov nannimin duodastimguovdátjav Áltá-æno duodastime vuosstáj Mázen. Mij ájggop tjårggit bæjválasj dåjmajt sáme huodnahin Oslon dajna vuogijn jut guovdásj oadtju stáhtus sáme giella-, kultuvrra- ja diehtojuohkemguovdátjin. Barggo sáme huodnahav Tråmsån åttjudit joarkeduvvá.</p>
<p>Aktisasjbarggoguojme sihti barggat åttjudit institusjåvnnå sijdav vuelie/luode/vuole gáktuj.</p>
<p>Sáme festiválla li ájnas ariednán ja æjvvalimsadjen dájdav ja kultuvrav sáme álmmugij gaskustittjat. Aktisasjbarggoguojme sihti barggat vaj sáme festiválajda åvddånahttemmáhttelisvuodav nanniduvvi.</p>
<p>Máhtudahka boahtteájgev hábmet – åhpadibme ja mánájgárddefálaldahka li ájnas vuodon</p>
<p>Akta dajs dåbmaramos dåjmajs bisodittjat sáme gielav ja kultuvrav boahtteájggáj la tjårggit vaj sáme máná bessi sáme mánájgárddesajijda. Aktisasjbarggoguojme danen sihti barggat tjårggimin vaj sáme mánáj riektá sáme mánájgárddesajijda duodastuvvá lágajn. Duodden ájggop vuorodit lasedit sáme mánájgárddesajijt aktisasjbargon mánájgárddeåmastiddjij ja suohkanij mánájgárddeoajválattjan. Mijá mielas sáme mánájn la riektá sáme mánájgárddefálaldahkaj mij la buorre ja buorre kvalitehtas. Mánájgárddefálaldahka galggá mánáj gielav ja kultuvrav bærrájgæhttjat ja liehket vuododum sáme árvojs mij <span type="quote">«gal dat oahppá»</span> ja ulmijn nannitjit máná máhttelisvuodav ietjas iesjrádálasj almatjijn.</p>
<p>Dán gávdan ájggop barggat viehka sáme åhpadiddjevuorodimijn gånnå rekruttierim åhpadiddjeskåvlåjda vuoroduvvá. Sámegielåhpadus oahppijda sámegielaj vuostasjgiellan viertti ållagasj nanostuhteduvvat gånnå li oahppejuohkusa duon dán gielladásen, tjårggitjit boahtte åhpadiddjijt ja ietjá giellamáhtudagáv. Mijá mielas árbbedábálasj åhpadibme sámegielan gånnå åhpadiddje l klássalanján galggá vuoroduvvat nav guhkás gå máhttelis, ienni gå guhkásåhpadibme, ja mij ájggop aktan skåvllååmastiddjij barggat dáv bærrájgæhttjat. Dan aktavuodan gånnå guhkásåhpadibme galggá tjadáduvvat, mijá mielas dakkir åhpadibme galggá doarjoduvvat guosseoahppeårnigij ja/jali giellalávkkomårnigij. Dát viertti tjielggiduvvat guovdásj njuolgadusájn, ja mij ájggop aj barggat åhpaduslágav nannitjit, priváhtaskåvllålágav ja dajda gullumin njuolgadustjállagijt vaj sáme oahppij riektá sáme åhpadussaj ja bessam sáme oahpponævojda bærrájgehtjaduvvá.</p>
<p>Dárbbo l ienep sáme varresvuohtabarggijda ja Aktisasjbarggoguojme sihti barggat vaj fáladuvvá sáme skihppijsujtáråhpadus.</p>
<p>Sáme oahpponævvobuvtadibme vilá ednagit vuoroduvvá dán gávdan. Mij galggap tjårggit ienep digitála oahpponævojt ja oahppoluohkojt buorre kvalitehtajn ja barggat vaj skåvllååmastiddje tjårggi vaj oahppe bessi adnet dajt oahpponævojt ma li juo buvtadum. Aktisasjbarggoguojme sihti tjårggit vaj guovdásj oajválattja åvdåsvásstádusáv válldi åvddåbargos, tjadádimes ja bargos mij maŋŋela tjuovvu nasjåvnålasj gæhttjalimijs sáme vaj dáj kvalitiehtta tjårggiduvvá.</p>
<p>Mij ájggop barggat hieredittjat givsedimev ja ájggop lahka aktisasjbargov SNPNjn (SUPUjn) ja guoskavasj nuorajorganisasjåvnåj tjårggitjit givsedime hieredime dåjmajt. Aktisasjbarggoguojme sihti vuorodit joarkke oassálasstemav guojmmevuodan givsedime vuosstáj ja åvddånahttet materiálajt ja oahpponævojt mánájgárdijda ja skåvlåjda givsedimev hieredittjat.</p>
<p>Aktisasjbarggoguojme sihti barggat nannitjit stipendajt oahppijda gænna li sámegiella fáhkan joarkkaskåvlån. Mij ájggop barggat nannitjit viddnooahppe.årnigijt boatsojæládusán, ietjá vuodoæládusájn ja duojen.</p>
<p>Guovlloåvddånahttem ja rijkajgasskasasj barggo</p>
<p>Mij ájggop barggat vaj guojmmevuohta suohkanij, fylkaj, ja iehtjádij åvdåsvásstádusájn dievnastusás sáme álmmugij vilá nanostahteduvvá. Aktisasjbarggosjiehtadusá gåtseduvvi ja aktelattjat åvddåj biejaduvvi Sámedikke ållestjåhkanibmáj aktisasj ássjen. Sjiehtadusá galggi tjårggit buorep dievnastusájt álmmugij.</p>
<p>Dán gávdan Aktisasjbarggoguojme sihti barggat vaj Sámedikke sjiehtadusá stuoráp stádaj bærrájgæhttji sáme álmmuga dárbojt mánájgárdde- ja skåvllåfálaldahkaj, fálaldagáv åhpadimes ja nannimis sáme gielajt, sáme æjvvalimsajijt ja kultuvrrafálaldagájt. Ájnas le, fáladuvvá giellakursajt ja aj åhpadusáv sáme gielan universitiehttadásen stádajn aktisasjbargujn Sámi Allaskåvlåjn, Nuortta Universitiehtajn ja Tråmså (Romsa) Universitiehtajn. Aktisasjbarggoguojme sihti vijdábut barggat vaj sáme profijllaskåvllå gæhttjaluvvá oassen aktisasjbarggosjiehtadusájs. Mij ájggop barggat vaj aktisasjbarggosjiehtadusájn Roandema suohkanijn massta duola dagu sáme mánájgárddefálaldahka ja æjvvalimsadje la oassen. Aktisasjbarggoguojme sihti barggat vaj åhpadusfálaldahka Aarborte sámeskåvlån joarkeduvvá ja vaj kulturhuonaj Rørosan duohtan sjaddá.</p>
<p>Aktisasjbarggoguojme barggi vaj ienep suohkana ja fylkasuohkana galggi oassen sáme giellaháldadimguovlos sjaddat.</p>
<p>Aktisasjbarggoguojme li vuojnnám oajvvadusáv oarjjelsáme stuorradiggediedádusás. Mijá mielas la dat buorre oajvvadus ja ájggop barggat vaj Stuorradigge dav vuorot.</p>
<p>Mij ájggop barggat vaj suodjalimprosessa e galga bájkálasj sáme adnemav muhttet.</p>
<p>Aktisasjbarggoguojmij mielas berustibme riektágatjálvisájs ja rijkajgasskasasj álggoálmmukaktisasjbarggo máhtti viehkedit álggoálmmukperspektijvav låpptitjit mij guosská globála aktisasj hásstalusájda dagu hæjosvuohta, varresvuohta, bessam åhpadussaj, dálkádahka ja birás. Midjij la dat solidaritiehttaássjen, valla aj ájnas åtsådallamijt juogadittjat, ja iehtjama hásstalusájt åvdedittjat.</p>
</body></document>
