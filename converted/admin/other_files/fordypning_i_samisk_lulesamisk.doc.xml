<document xml:lang="smj" id="no_id"><header><title>SÁMEGIELA TJIEGŊODIBME - OAHPPOPLÁDNA</title><genre code="admin"/><author><unknown/></author><translator><unknown/></translator><translated_from xml:lang="nob"/><wordcount>896</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><origFileName>http://www.udir.no/upload/larerplaner/Fastsatte_lareplaner_for_Kunnskapsloeftet/Samiske/Fordypning_i_samisk_lulesamisk.rtf</origFileName><parallel_text xml:lang="nob" location="lareplan_i_fordypning_samisk_bokmal.doc"/><parallel_text xml:lang="sma" location="fordypning_i_samisk_sorsamisk.doc"/><parallel_text xml:lang="sme" location="fordypning_i_samisk_nordsamisk.doc"/><metadata><uncomplete/></metadata><version>XSLtemplate $Revision: 32948 $; file-specific xsl  Revision; common.xsl  $Revision$; </version><note>Converted from rtf to doc with OpenOffice.org</note></header><body><p>SÁMEGIELA TJIEGŊODIBME - OAHPPOPLÁDNA</p>
<p><em type="bold">Fága ulmme </em></p>
<p>Sámegiela tjiegŋodibme le dagádum sæmmi fágalasj vuodo ja sæmmi árvvovuodo milta gå sámegielfáhka. Åhpadus galggá láhtjet dilev fágalasj tjiegŋodibmáj ja liehket åvddånahttemin identitehtav, gielalasj ja kultuvralasj máhtudagáv sámegielan ja måvtåstuhttet guládallamij ja aktisasjbargguj rastá giellarájáj Sámen. Dát merkaj doajmmat gielalattjat duon dán árenán, dåbddåt ietjas gielav ja dádjadit giella aneduvvá moatteláhkáj duon dán aktijvuodan. Dádjadusá baktu gåktu sebrudakrievddadime vájkkudahtti sámegielav, galggá tjiegŋodimfáhka arvusmahttet berustimev giellaj ja giellasujttuj ja måvtåstuhttet ja vaddet oahppáj stuoráp iesjluohtádusáv anátjit gielav aktijvalattjat.</p>
<p>Vijdes gielalasj ja kultuvralasj máhtudahka máhttá vájkkudit vaj oahppe buorebut máhtti sæbrástallat juogu ietjas jali ietjá kultuvra ulmutjij jasskavuodajn, gierddisvuodajn ja vieledimijn. Dádjadit iehtjádij ságajt ja máhttet åvddånbuktet ietjas vuojnojt ja ájádusájt le ájnas oasse juohkkahattja giellamáhtudagás. Ådåájggásasj sebrudagán le dárbulasj máhttet háldadit duov dáv mediav ja tevstajt majn li ållo ja moattelágásj oase biejadum aktij degu tjála, jiedna ja gåvvå ja sæmmi bále vuojnnet aktijvuodav giela ja árbbemáhto gaskan. Sámegiela tjiegŋodibme galggá liehket njálmálasj ja tjálalasj guládallama arena moattelágásj mediaj anedijn.</p>
<p>Sámegiela tjiegŋodibme galggá åvdedit oahppij njálmálasj ja tjálalasj tjehpudagáv, måvtåstuhttet lågåtjit ja tevstajt buvtadittjat ja anátjit gielav moattegielak sebrudagán.</p>
<p>Barggo duojna dájna tevstajn ja moattelágásj guládallamvuogij galggá åvdedit lájttális ájádallamav, estehtalasj dåbdojt ja dájdov dádjadittjat ådåájggásasj mediaalmmavuodav. Fáhka galggá åvdedit dádjadusáv ja lájttális árvustallamav ietjas giellaåvddånimes ja dahkat oahppijt diedulasj oassevállden ietjasa oahppamprosessan. </p>
<p><em type="bold">Fága oajvveoase </em></p>
<p>Fáhka le juogeduvvam oajvveåsijda, ja juohkka oasen li máhtudakmihto. Oajvveoase li oase ållesvuodas ja dajn le aktijvuohta.</p>
<p><em type="bold">Gåvvå oajvveåsijs: </em></p>
<p><em type="bold">Jahkedásse </em></p>
<p><em type="bold">Oajvveoase </em></p>
<p>8.-10.</p>
<p>Guoradallat gielav anon</p>
<p>Giella ja guládallam</p>
<p><em type="bold">Guoradallat gielav anon </em></p>
<p>Oajvvesuorgen <em type="italic">guoradallat gielav anon </em>le sáhka giellasystema ja giellaano aktijvuodas. Oajvvesuorggáj gullu guoradallat sámegielav, gånnå guovdásj oase li ietjas giellaadno, dálásj ájge giella ja gåktu giellaadno le tjanádum iesjgeŋga dilláj ja kontækstaj. Dási gullu aj gæhttjat gielajt komparatijva tjalmij, gåktu sámegiella rievddá ájgij milta ja gåktu media sámegielav vájkkudahttá. Jårggålibme ja dålkkum sámegiela ja ietjá gielaj gaskav gullu aj oajvvesuorggáj. </p>
<p><em type="bold">Giella ja guládallam </em></p>
<p>Oajvvesuorgge <em type="italic">giella ja guládallam </em>galggá åvddånahttet njálmálasj ja tjálalasj guládallamav, låhkåm- ja tjállemmáhtudagáv. Oajvvesuorge guovdátjin le dádjadit, árvustallat ja ájádallat njálmálasj ja tjálalasj åvddånbuktemvuogijt ja iesj dahkat ja åvddånbuktet duov dáv tækstatjerdav. Dási gulluji moattebelak tevsta gånnå jiedna, tjála ja gåvå aktan dahki ålles sisanov. Oajvvesuorggáj gulluji åvddånbuktemvuoge dagu girje, teáhter, filma, avijsa, musihkkavideoa ja ådå digitála åvddånbuktemvuoge. </p>
<p><em type="bold">Fága tijmmalåhko </em></p>
<p>Akta tijmma le 60 minuhta</p>
<p>NUORAJDÁSEN</p>
<p>8.-10 jahkedásijn: 227 tijma</p>
<p><em type="bold">Vuodotjehpudagá fágan </em></p>
<p>Vuodotjehpudagá li integrereduvvam máhtudakmihtojda gånnå li maŋen åvddånahttemin fáhkamáhtudagáv ja li aj oassen dassta. Sámegiela tjiegŋodimen dádjaduvvi vuodotjehpudagá náv:</p>
<p><em type="italic">Máhttet njálmálattjat åvddånbuktet </em>fágan sámegiela tjiegŋodimen merkaj máhttet gulldalit ja hållat ja árvustallat ságastallamij åsijt moattebelak ságastallamdilen. Dav viertti máhttet gå galggá guládallat iehtjádij sihki sæbrástaládijn, barggoiellemin ja almulasj iellemin. Hållam ja gulldalibme li ulmutjij vuododåjma ma åvddåni systemáhtalasj åhpadimijn duon dán njálmálasj sjáŋŋara ja dåjmaj baktu. </p>
<p><em type="italic">Máhttet tjálalattjat åvddånbuktet </em>sámegiela tjiegŋodimen merkaj máhttet åvddånbuktet ájádusájdis duon dán sjáŋŋarin ja moatten tækstahámen. Tjálalasjvuohta sebrudagán lassán, ållagasj digitála guládallamvuogij åvddånime baktu. Gájbbádus rijbadit tjálalasj åvddånbuktemij duon dán sjáŋŋarin le stuorrum. Tjállem le vuohke åvddånahttet ja hábbmit huomahimijt ja ájádusájt, valla le aj guládallamvuohke ja oahppamvuohke. </p>
<p><em type="italic">Máhttet låhkåt </em>sámegiela tjiegŋodimen le oasse praktihkalasj giellamáhtudagás ja merkaj oahppe máhttá dádjadusájn låhkåt, ja guoradallat ja ájádallat ájn vil tjiegŋalap tevstajt. Låhkåm åvddånahttá kulturdádjadusáv ja vaddá åtsådallamijt ja máhttelisvuodajt dádjadittjat ietjas ja sebrudagáv. </p>
<p><em type="italic">Máhttet rieknit </em>sámegiela tjiegŋodimen merkaj dábálasj dádjadusåvddånibme, resonnerim ja tjuolmmatjoavddem. Dási gullu dádjadus hámes, systemas ja komposisjåvnås. Jus le dádjadittjat moattebelak tevstajt ja ássjeprosav, de le ájnas barggat gráfalasj åvddånbuktemij, tabellaj ja statestihkaj. </p>
<p><em type="italic">Máhttet adnet digitála ræjdojt </em>sámegiela tjiegŋodimen le dárbulasj jus galggá rijbadit moattebelak tækstahámij ja åvddånbuktemij. Dát rahpá ådå oahppamarenajt ja vaddá ådå máhttelisvuodajt låhkåm- ja tjállemåhpadusán, tevstaj dahkamin, komponeridattijn ja tevstaj divudimen. Dán aktijvuodan le ájnas åvddånahttet lájttális árvustallamdájdov ja diedulasj gálldoanov. Digitála ræjdo adno máhttá aj doarjjot ja åvddånahttet oahppij guládallamtjehpudagájt ja åvddånbuktemijt. </p>
<p><em type="bold">Fága máhtudakmihto </em></p>
<p><em type="bold">10. jahkedáse maŋŋela </em></p>
<p><em type="bold">Guoradallat gielav anon </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">Plánit, tjadádit ja åvddånbuktet guoradallamav gåktu máná ja nuora adni sámegielav ja gåktu duot dát áldarjuogos adná gielav duon dán láhkáj</p>
<p type="listitem">guoradallat gåktu teknologija ja sebrudakrievddadime vájkkudahtti sámegielav ja giela anov ja árvvaladdat árbbemáhto árvov udnásj sebrudagán</p>
<p type="listitem">åvddånbuktet báhkotsåmijt ja gielalasj gåvådallamijt sámegiellaj ja buohtastahttet ietjá gielaj, ja ságastallat gåktu dákkár gåvådallama máhtti åvdåstit duov dáv ájádallamvuogev</p>
<p type="listitem">buohtastahttet tjálalasj sámegiela bágojt ja grammáhtalasj hámijt hållamgielajn ja åvddånbuktet buohtastahttema båhtusijt</p>
<p type="listitem">gæhttjaladdat dålkkut ja jårggålit sámegiela ja ietjá gielaj gaskav ja ságastallat gåktu dádjadusá rievddi báhkoválljima ja kontevsta gáktuj</p>
<p type="listitem">gæhttjaladdat duojna dájna njálmálasj ja tjálalasj åvddånbuktemvuogijn duon dán sjáŋŋarin</p>
<p type="listitem">åvddånbuktet muhtem bágojt ja moallánahkkojt ma li muodugattja duon dán sámegiellasuorgen ja muhtemijt ma ælla muodugattja</p>
<p type="listitem">dokumenterit ja árvustallat ietjas åvddånimev bargadijn guoradallat giela anov</p>
</list><p><em type="bold">Giella ja guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">låhkåt ja åvddånbuktet oasev iesjválljidum tevstajs</p>
<p type="listitem">åvddånbuktet ietjas filmma-, teáhter- ja musihkkamuossádusajt ja árvustallat vájkkudimnævoj anov</p>
<p type="listitem">åvddånbuktet ja kommenterit mediaássjijt iesjválljidum mediajs ja gárvedit ietjas ássjijt duon dán mediaj</p>
<p type="listitem">åvddånbuktet prográmmav gånnå li duo dá åvddånbuktemvuoge ietjas jali iehtjádij tevstaj milta</p>
<p type="listitem">digitála ræjdoj baktu dahkat ja åvddånbuktet moattebelak tevstajt gånnå girjetjállij bargo li vuodon</p>
<p type="listitem">buohtastahttet ja árvustallat sámegiel næhttabájkijt moattegielakvuoda, adnemvuogij, diehtoávke ja hábbmima gáktuj</p>
<p type="listitem">árvustallat gálldoanov sisano, ráddimriektá ja persåvnnåsuodjalime hárráj</p>
<p type="listitem">dokumenterit ja árvustallat ietjas åvddånimev tækstabargujn</p>
</list><p><em type="bold">Árvustallam fágan </em></p>
<p>Loahppaárvustallama mærrádusá:</p>
<p><em type="bold">Åbbålasjkaraktera árvustallam </em></p>
<p><em type="bold">Jahkedásse </em></p>
<p><em type="bold">Årnik </em></p>
<p>10. jahkedásse</p>
<p>Oahppe galggi oadtjot avtav åbbålasjkarakterav.</p>
<p><em type="bold">Eksábma - oahppe </em></p>
<p><em type="bold">Jahkedásse </em></p>
<p><em type="bold">Årnik </em></p>
<p>10. jahkedásse</p>
<p>Oahppe máhtti vuorbbáduvvat njálmálasj eksábmaj. Njálmálasj eksábma dagáduvvá ja árvustaláduvvá bájkálattjat.</p>
<p><em type="bold">Eksábma - privatista </em></p>
<p><em type="bold">Jahkedásse </em></p>
<p><em type="bold">Vuohke </em></p>
<p>10. jahkedásse</p>
<p>Gehtja ållessjattugij vuodoskåvllååhpadusá guoskavasj årtnigav.</p>
<p>Dábálasj mærrádusá árvustallama birra le mierreduvvam åhpaduslága njuolgadustjállagin.</p>
</body></document>
