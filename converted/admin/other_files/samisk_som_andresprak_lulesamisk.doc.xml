<document xml:lang="smj" id="no_id"><header><title>SÁMEGIELLA NUBBENGIELLAN, SÁMEGIELLA 2 JA SÁMEGIELLA 3 - OAHPPOPLÁDNA</title><genre code="admin"/><author><unknown/></author><translator><unknown/></translator><translated_from xml:lang="nob"/><wordcount>3027</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><origFileName>http://www.udir.no/upload/larerplaner/Fastsatte_lareplaner_for_Kunnskapsloeftet/Samiske/Samisk_som_andresprak_lulesamisk.rtf</origFileName><parallel_text xml:lang="nob" location="samisk_som_andresprak_bokmal.doc"/><parallel_text xml:lang="sma" location="samisk_som_andresprak_sorsamisk.doc"/><parallel_text xml:lang="sme" location="samisk_som_andresprak_samisk_2_og_3.doc"/><metadata><uncomplete/></metadata><version>XSLtemplate $Revision: 32948 $; file-specific xsl  Revision; common.xsl  $Revision$; </version><note>Converted from rtf to doc with OpenOffice.org</note></header><body><p>SÁMEGIELLA NUBBENGIELLAN, SÁMEGIELLA 2 JA SÁMEGIELLA 3 - OAHPPOPLÁDNA</p>
<p><em type="bold">Fága ulmme </em></p>
<p>Sáme gulluji avta álmmugij vájku årru iesjgeŋga rijkan, ja giella tjadná sámijt aktij badjel rijkarájáj. Sámegiella le ájnas kultuvrraguodden ja gielan li aktisasj árvo, åtsådallama ja máhto. Sámegiella le almulasj giella Vuonan, Svierigin ja Suoman ja ulmme le sámegielav bisodit ja åvddånahttet boahtte buolvajda. Sæmmi båttå le sámegiella unneplågogiella Vuonan, Svierigin, Suoman ja Ruossjan, ja gielladille ja sámegiela ævto ælla avtalágátja juohkka guovlon Sámen. Muhtem sáme sebrudagájn le sámegiella ieneplågogiella, ja ietjá sebrudagájn vas unneplågogiella.</p>
<p>Åhpadus sámegielan galggá viehkedit mánájt ja nuorajt oassálastátjit sáme kultuvrraj ja sebrudakiellemij, gånnå kultuvrradádjadus, guládallam, ulmusjvuodahábbmim ja identitehtaåvddånibme le guovdátjin åhpadimen. Åhpadus mij åvdet positijvalasj guottojt sámegiela hárráj, ja mij vielet giela ja kultuvra moattevuodav majt sáme oahppe åtsådalli, vaddá oahppijda moattegielak ja moattekultuvralasj máhtudagáv. Buorre sámegielmáhtto le ájnas ækto oassálastátjit sáme sebrudak- ja barggoiellemij ja vaddá máhttelisvuodav válljit åhpadusáv, bargov ja iellemájge oahppamav.</p>
<p>Fáhka sámegiella nubbengiellan galggá aktan dárogielfágajn biedjat vuodov oahppij dåjmalasj guovtegielakvuoda åvddånibmáj, ja liehket maŋen vaddemin ájnegis oahppáj máhtov, måvtåv ja jasskavuodav válljitjit sámegielav guládallamgiellan. Gå fáhka sáme kultuvra guovdálasj árvojt dættot, de máhttá fáhka dan baktu vuosedit gæjnov gåktu sáme árvojt máhttá hiebadit ja åvddånahttet ådå dilijda ja ájggáj mij álu le rievddama vuolen.Diehto ietjá álggoálmmugij ja kultuvraj birra vaddá buorep dádjadusáv ja vieledimev iehtjádij gáktuj, valla aj buorep dádjadusáv ietjas kultuvra hárráj.</p>
<p>Giellamáhtto ja gielladádjadus åvddån aktijvalasj giellaanujn. Danen le guládallam ja avtastallam iehtjádij guovdátjin fágan, ja åtsådallamij ja oassálasstemij baktu máhttá oahppe njálmálasj giella åvddånit. Fáhka galggá arvusmahttet åvddånahtátjit buorre oahppamstrategijajt ja dájdov lájttális ájádallamvuohkáj, ja måvtåstuhttet åvddånahtátjit låhkåm- ja tjállemmielav ja buorre låhkåm- ja tjállemdábijt. Gå oahppe sáme girjálasjvuohtaj ja duon dán sámegiellaj ja giellasuorggáj oahpásmuvvi de lassán sijá dádjadus giella- ja kultuvrravalljesvuoda hárráj sáme sebrudagájn.</p>
<p>Ælla divna oahppijn gejn le sámegiella nubbengiellan sæmmi máhttelisvuoda giela hárráj. Muhtemijn li sámegielarena lahkabirrasin, valla iehtjádijn ælla dakkir máhttelisvuoda, ja nav de e sámegielav gulá ietján gå åhpadusán. Vaj oahppe galggi sámegielmáhtudagáv buoremusláhkáj åvddånahttet, de le ájnas oahppijda bessat ávkkit duov dáv giellaarenav. Fáhka sámegiella nubbengiellan máhttá aj aneduvvat ræjddon ietjá fágajda vaj giellaåhpadus máhttá nanniduvvat. Dasi lassen le sámegiel- ja dárogielfágan ållo aktisasjoase, ja danen le lagáp aktisasjbarggo dan guovte fága gaskan ájnas.</p>
<p><em type="bold">Fága oajvveoase </em></p>
<p>Fáhka le juogeduvvam oajvveåsijda ja juohkka oasen li máhtudakmihto. Oajvveoase li oase ållesvuodas ja dajn le aktijvuohta.</p>
<p>Åhpadusábnas la aktisasjåhpadusábnas gájkka åhpadusprográmmajda joarkkaskåvllååhpadusán. Åhpadusáv galggá dan diehti dahkat nåv guoskevattjan gå máhttelis oahppijda umass åhpadusprográmmaj hebadime baktu.</p>
<p>Pládna le juogeduvvam 10 dássáj. Juohkka 10 dásen li máhtudakmihto juohkka oajvveoases. <em type="bold">Gåvvå oajvveåsijs: </em></p>
<p><em type="bold">Dáse </em></p>
<p><em type="bold">Oajvveoase </em></p>
<p>1.- 10.</p>
<p>Njálmálasj guládallam</p>
<p>Tjálalasj guládallam</p>
<p>Giella- ja kultuvrradiedulasjvuohta</p>
<p><em type="bold">Njálmálasj guládallam </em></p>
<p><em type="italic">Njálmálasj guládallam </em>oajvveoasen le gulldalibme ja hållam guovdátjin. Sámegielav hållat merkaj guládallat njálmálattjat gå oassálasstá aktijvalattjat iehtjádij. Dát åvddån stågadijn, muossádattijn, åhpadattijn, ájádaládijn, åvddånbuvtedijn ja aktandåjmadijn iehtjádij. Guoradallat ja åvddånahttet gielalasj rållajt, oahppat ådå bágojt ja moallánagájt vaddá oahppáj allasis máhttelisvuodav hábmedit njálmálasj tevstajt ja buktet åvddån ietjas vuojnojt ja árvustallamijt. Gå adnuj válldá ådå ja moattelágásj mediajt, de lassán gielalasj tjehpudahka miehtáj fágaj ja ábnnasij. </p>
<p><em type="bold">Tjálalasj guládallam </em></p>
<p>Dán oajvveoasen le sáhka tjálalasj guládallama birra, mij merkaj låhkåt ja tjállet sámegiellaj. Låhkåm ja tjállem li buohtalasj prosessa oahppamis. Dánna le sáhka åvddånahttet dájdov dádjadittjat ja gávnatjit ájádusáv tevstajn ma li sámegiellaj tjáledum, ja iesj máhttet hábmedit tjálalasj tevstajt sámegiellaj. Moattelágásj tevstaj baktu máhttá oahppe tjiegŋodit ja dádjadusáv oadtjot ådå ájádusájt åvddånahtátjit, ja máhtukvuodav ájádalátjit, tjielggitjit ja tevstajt árvustalátjit. Låhkåm ja gulldalibme le tjåvda ådå muossádusájda, vijdep báhkoboanndudahkaj, ja vaddá buorre vuodov ietjas tækstabuvtadibmáj.</p>
<p><em type="bold">Giella- ja kultuvrradiedulasjvuohta </em></p>
<p>Dán oajvveoasen le sáhka vuojnnet giela ja kultuvra aktijvuodav. Árbbedábálasj máhtov doalvvot buolvas buolvvaj le ájnas. Sáme subtsastallamvuohke, juojggam, lávllaga ja sálma, dijda ja báhkotsoame, tjáppagirjálasjvuohta, gåvvå, filmma ja teáhter li oase kultuvras ma åvddånbukti máhtov ja árvojt. Oajvveoassáj gullu máhtto sáme giella- ja girjálasjvuodahiståvrå birra ja sámegielaj ja giellasuorgij birra. Kultuvralasj máhtudahka le diehtet ja vieledit kultuvralasj avtavlágásjvuodajt ja ærádusájt sáme sebrudagájn ja sebrudagáj gaskan.</p>
<p><em type="bold">Máhtudakmihto dásijda juogeduvvam </em></p>
<p>Sámegiella nubbengiellan oahppopládna le dagádum máhtudakmihtoj ma li juogeduvvam 10 dássáj. Iesjgeŋga dásse le joarkka åvdep dáses. Oahppe máhtti válljit guovte alternatijva gaskan, sámegiella 2 jali sámegiella 3 mihttomierejåksåmij 10. jahkedásen, Jo3 oahppogárvedime åhpadusprográmman ja Jo2 viddnofágalasj åhpadusprográmman.</p>
<p><em type="bold">Sámegiella 2 </em></p>
<p>Dát le ájádaláduvvam oahppijda gudi máhtti vehi sámegielav, valla e buvte sámástit. Sámegielan 2 galggi oahppe 1.-7. dáse máhtudakmihtojda jåvsådit maŋŋel 10. jahkedáse. Maŋŋel Jo3 oahppogárvedime åhpadusprográmman galggi oahppe jåvsådit 1.-10. dáse máhtudakmihtojda. Oahppe gudi tjadádi divna 10 dáse, máhtti jåvsådit sámegiellamáhtudahkaj gånnå gielav máhtti adnet njálmálattjat ja tjálalattjat, ja siján le máhttelisvuohta joarkket alep dáse åhpadusájn gånnå sámegiella le åhpadimgiellan.</p>
<p><em type="bold">Sámegiella 3 </em></p>
<p>Dát le ájádaláduvvam oahppijda gudi e åvvånis buvte sámegielav gå álggi sámegielåhpadussaj, ja danen dárbahi guhkep ájgev tjadádit juohkka dásev. Sámegielan 3 galggi oahppe 1.-4. dáse máhtudakmihtojda jåvsådit maŋŋel 10. jahkedáse. Maŋŋel Jo3 oahppogárvedime åhpadusprográmman galggi oahppe jåvsådit 1.-7. dáse máhtudakmihtojda. Oahppijda le máhttelis válljit jus sihti árvustaláduvvat sámegiella 2 máhtudakmihtoj vaj sámegiella 3 máhtudakmihtoj milta. Skåvllå galggá oahppijda huomahahttet dáv máhttelisvuodav vaj oahppe måvtåstuvvi válljitjit sámegiel 2 loahppaárvustallamav. Oahppe hæhttuji mierredit dav maŋemusát 10. jahkedáse álgon.</p>
<p><em type="bold">13-jage skåvllåvádtsem </em></p>
<p><em type="bold">Dásse </em></p>
<p><em type="bold">Máhtudakmihto sámegiella 2 </em></p>
<p><em type="bold">Máhtudakmihto sámegiella 3 </em></p>
<p>Vuodoskåvllå</p>
<p>Maŋŋel 10. jahkedáse</p>
<p>Dásse 1-7</p>
<p>Dásse 1-4</p>
<p>Oahppogárvedime åhpadusprográmma</p>
<p>Maŋŋel Jo1</p>
<p>Dásse 1-8</p>
<p>Dásse 1-5</p>
<p>Maŋŋel Jo2</p>
<p>Dásse 1-9</p>
<p>Dásse 1-6</p>
<p>Maŋŋel Jo3</p>
<p>Dásse 1-10</p>
<p>Dásse 1-7</p>
<p>Viddnofágalasj åhpadusprográmma</p>
<p>Maŋŋel Jo2</p>
<p>Dásse 1-8*</p>
<p>Dásse 1-5</p>
<p>Maŋŋel lasádusá dábálasj oahppo-máhtudahkaj</p>
<p>Dásse 1-10</p>
<p>Dásse 1-7</p>
<p>* Viddnofágalasj åhpadusprográmman le Jo1 ja Jo2 tijmmalåhko binnep gå Jo1 oahppogárvedime åhpadusprográmman. Máhtudakmihto ma li merkkiduvvam nástijn * 8. dásen, e gullu viddnofágalasj åhpadusprográmma oahppijda.</p>
<p><em type="bold">Fága tijmmalåhko </em></p>
<p>Akta tijmma le 60 minuhta</p>
<p>MÁNÁJDÁSEN</p>
<p>1.-7. jahkedásijn: 570 tijma</p>
<p>NUORAJDÁSEN</p>
<p>8.-10 jahkedásijn:</p>
<p>Alternatijvva 1: 279 tijma, gulluji oahppijda gudi e vieresgielav/gielalasj tjiegŋodimev vállji</p>
<p>Alternatijvva 2: 222 tijma, gulluji oahppijda gudi vieresgielav/gielalasj tjiegŋodimev válljiji</p>
<p>OAHPPOGÁRVEDIME ÅHPADUSPROGRÁMMA</p>
<p>Jo1: 103 tijma</p>
<p>Jo2: 103 tijma</p>
<p>Jo3: 103 tijma</p>
<p>VIDDNOFÁGALASJ ÅHPADUSPROGRÁMMA</p>
<p>Jo 1: 45 tijma</p>
<p>Jo 2: 45 tijma</p>
<p>LASÁDUS DÁBÁLASJ OAHPPOMÁHTUDAHKAJ VIDDNOFÁGALASJ ÅHPADUSPROGRÁMMAN</p>
<p>Vg3: 219 tijma</p>
<p><em type="bold">Vuodotjehpudagá fágan </em></p>
<p>Máhtudakmihtujn li vuodotjehpudagá ma åvddånahtti ja li oassen fáhkamáhtudagás. Sámegiella nubbengiellan dádjaduvvi vuodotjehpudagá náv:</p>
<p><em type="italic">Máhttet njálmálattjat ja tjálalattjat åvddånbuktet </em>fágan sámegiella nubbengiellan le guovdátjin gå sámegielmáhtudagáv le åvddånahttemin. Dá tjehpudagá li ájnas ræjdo giellabargon gå galggá dádjadit ja adnet gielav ájn vil vijdep ja ienep gájbbedahtte aktijvuodajn. Njálmálasj tjehpudagájda gullu máhttet gulldalit ja máhttet hållat, ja máhttet árvustallat ságastallamij åsijt duon dán ságastallamdilen. Systemáhtalasj åhpadus duon dán njálmálasj dåjmaj baktu, le maŋen åvddånahttemin njálmálasj tjehpudagáv. Tjállem le aj vuohke åvddånahttet ja tjielgadit huomahimijt ja ájádusájt, ja le aj guládallamvuohke ja oahppamvuohke. </p>
<p><em type="italic">Máhttet låhkåt </em>fágan sámegiella nubbengiellan le oasse praktihkalasj giellamáhtudagás ja merkaj máhttet dádjadusájn låhkåt, guoradallat ja ájádallat ájn vil ienep gájbbedahtte ja låsep tevstajt. Låhkåmtjehpudagá åvddånibme sámegiella nubbengiellan máhttá aj dábálasj låhkåmtjehpudagáv nannit. </p>
<p><em type="italic">Máhttet rieknit </em>fágan sámegiella nubbengiellan merkaj moallánagájt oahppat, resonnerit ja gássjelisvuodajt tjoavddet. Dádjadit stuorrudagájt, valjesvuodajt, merustallamijt ja mihttimijt le aj oasse giellamáhtudagás. </p>
<p><em type="italic">Máhttet adnet digitála ræjdojt </em>fágan sámegiella nubbengiellan le dárbulasj rijbadittjat ådå tækstahámij ja åvddånbuktemvuogij. Digitála máhtudahká rahpá ådå oahppamarenajt ja vaddá ådå máhttelisvuodajt låhkåm- ja tjállemåhpadusán, tevstaj buvtadimen, komponeremin ja divodimen. Dán aktijvuodan le ájnas åvddånahttet lájttális árvustallamdájdov ja gálldoanov. Digitála ræjdoj adnem máhttá doarjjot ja åvddånahttet oahppij guládallamtjehpudagáv ja åvddånbuktemijt. </p>
<p><em type="bold">Fága máhtudakmihto </em></p>
<p><em type="bold">1. dáse maŋŋela </em></p>
<p><em type="bold">Njálmálasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">gulldalit, ståhkat ja gæhttjaladdat sámegiela giellajienaj</p>
<p type="listitem">guoradallat ja gæhttjaladdat bágoj, jienaj, rijmaj ja báhkoståhkusij</p>
<p type="listitem">buorástahttet, gijttet ja ietjas birra giehttot sámegiellaj</p>
<p type="listitem">dåbddåt álkkes bæjválasj bágojt, namájt, moallánagájt ja oanes gárgadisájt</p>
<p type="listitem">biedjat aktij álkkes bágojt oanes gárgadissan</p>
<p type="listitem">låhkåt tállajt sámegiellaj 1-20 rádjáj, ja adnet tállajt guládaládijn</p>
</list><p><em type="bold">Tjálalasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">adnet sáme bokstávajt ja gæhttjaladdat sámegiel bágoj</p>
<p type="listitem">dåbddåt sáme bokstávajt</p>
<p type="listitem">låhkåt ja dåbddåt oanes bágojt</p>
</list><p><em type="bold">Giella- ja kultuvrradiedulasjvuohta </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">ságastallat sámegiela birra, ja dilij birra goassa ja gånnå le ávkálasj sámegielav máhttet</p>
<p type="listitem">muossádit ja dåbddåt gielav juojggama, lávllagij, sálmaj, álkkes subttsasij, dålusj subttsasij, gåvåj, spelaj, tv-prográmmaj ja digitála ræjdoj baktu</p>
</list><p><em type="bold">2. dáse maŋŋela </em></p>
<p><em type="bold">Njálmálasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">ståhkat, gæhttjaladdat ja barggat jiednadimijn ja intonasjåvnåjn</p>
<p type="listitem">gulldalit ja dádjadit álkkes ságastallamijt ja subttsasijt</p>
<p type="listitem">giehttot juojddá ietjas ja iehtjádij birra sámegiellaj</p>
<p type="listitem">oassálasstet álkkes bæjválasj ságastallamijda gånnå álkkes hållamvuogev adná vaj dádjat ja iesj dádjaduvvá</p>
<p type="listitem">ságastallat tevstaj ja gåvåj birra álkkes moalgedimij</p>
<p type="listitem">låhkåt tállajt sámegiellaj 1-100 rádjáj ja adnet tállajt guládaládijn</p>
</list><p><em type="bold">Tjálalasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">låhkåt ja tjállet álkkes bágojt árggaiellemis</p>
<p type="listitem">dåbddåt bágojt ja moallánahkkojt tjállagijn</p>
<p type="listitem">tjállet diededimijt, bágojt ja oanes gárgadisájt</p>
<p type="listitem">adnet digitála ræjdojt tjáledijn</p>
</list><p><em type="bold">Giella- ja kultuvrradiedulasjvuohta </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">gulldalit ja oassálasstet juojggama, lávlla- ja sálmmalávlloma, rijmaj, báhkoståhkusij ja divtaj åvddånbuktemijda</p>
<p type="listitem">adnet namájt biejvijda, mánojda ja dan gávtse jáhpáj</p>
<p type="listitem">ságastallat makkár sámegielbágojt juo máhtti, ja goassa ja gånnå sámásti</p>
<p type="listitem">adnet sáme bivtasnammadusájt ja giehttot sámegáptij birra duot dát guovlos Sámen</p>
</list><p><em type="bold">3. dáse maŋŋela </em></p>
<p><em type="bold">Njálmálasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">giehttot ietjas birra, ja ietjas familja ja berrahij birra</p>
<p type="listitem">dádjadit ja åvddånbuktet álkkes diededimijt, gatjálvisájt ja diedojt sámegiellaj</p>
<p type="listitem">gulldalit ja dádjadit ságastallamijt, dáhpádusájt ja subttsasijt</p>
<p type="listitem">oassálasstet ságastallamijda bæjválasj ássjijn</p>
<p type="listitem">giehttot muosádimij ja åtsådallamij birra</p>
<p type="listitem">adnet tállajt gå le hattijt, valjesvuodav ja stuorrudagájt tjielggimin</p>
</list><p><em type="bold">Tjálalasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">sáme alfabehtav mujttalit ja jiednadit sáme giellajienajt</p>
<p type="listitem">låhkåt ja dádjadit diededimijt ja oanes tevstajt</p>
<p type="listitem">tjállet diededimijt ja tevstajt bæjválasj vidjurij birra</p>
<p type="listitem">adnet báhkogirjijt, diehtogirjijt, digitála ræjdojt ja ietjá viehkkenævojt ietjas giellaoahppamin</p>
</list><p><em type="bold">Giella- ja kultuvrradiedulasjvuohta </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">gåvådit gåktu iehtja sámegielav oahppá ja ságastallat gåktu ådå bágojt oahppat</p>
<p type="listitem">guoradallat avtalágásjvuodajt ja sieradusájt sámegiela ja ietjá gielaj gaskan</p>
<p type="listitem">ságastallat ietjas åtsådallamij birra mij guosská sáme mánájgirjálasjvuohtaj ja sáme tv-prográmmajda</p>
<p type="listitem">adnet biebbmo-, biebbmoábnnasij- ja biebbmodahkama moallánagájt ja ságastit sáme biebmoj birra</p>
<p type="listitem">adnet almeguovlo moallánagájt ja ságastallat sáme násstegåvåj birra</p>
</list><p><em type="bold">4. dáse maŋŋela </em></p>
<p><em type="bold">Njálmálasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">gulldalit, dádjadit ja rijbadit álkkes ságastallamij</p>
<p type="listitem">adnet báhkoboanndudagáv majt dárbaj bæjválasj iellemin</p>
<p type="listitem">adnet tállajt gå le ájgev ja biejvijt nammadime</p>
<p type="listitem">oassálasstet ságastallamijda prahktihkalasj bargoj birra skåvlån ja ålggobielen skåvlå</p>
<p type="listitem">oassálasstet ságastallamijda ietjas muossádimij ja åtsådallamij birra</p>
<p type="listitem">åvddånbuktet drámá, roallaståhkusa ja improvisasjåvnå baktu</p>
</list><p><em type="bold">Tjálalasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">låhkåt tevstajt duot dát sjáŋŋarijs ja adnet muossádusájt arvusmahttemij ietjas bargon</p>
<p type="listitem">tjállet tevstajt ma subtsasti, gåvådi jali åvddånbukti ájádusájt</p>
<p type="listitem">åvddånbuktet ietjas tevstajt iehtjádijda</p>
<p type="listitem">adnet digitála ræjdojt gå diedojt le åhtsåmin, ja ræjddon gå tevstajt le dahkamin</p>
<p type="listitem">adnet prienntiduvvam ja digitála báhkogirjijt ja diehtogirjijt</p>
</list><p><em type="bold">Giella- ja kultuvrradiedulasjvuohta </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">oassálasstet duon dán doajmmaj gånnå sámegiella aneduvvá, ja dahkat ja åvddånbuktet subttsasijt daj birra</p>
<p type="listitem">muossádit ja giehttot drámá- ja teáhtervuosádusájs</p>
<p type="listitem">adnet luonndonammadusájt ja sáme bájkkenamájt</p>
<p type="listitem">adnet ietjas åtsådallamijt ja tevstajt ma gåvådi guovte- ja moattegielakvuodav vuodon ságastallamijda</p>
<p type="listitem">oassálasstet ságastallamijda sáme árbbedábálasj æládusáj birra</p>
</list><p><em type="bold">5. dáse maŋŋela </em></p>
<p><em type="bold">Njálmálasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">gulldalit iehtjádij åvddånbuktemijt, gatjádallat ja åvddånbuktet ietjas ájádusájt ja vuojnojt</p>
<p type="listitem">adnet gielav aktijvalattjat duon dán gielladilen ja duon dán aktijvuodan ja dåjman</p>
<p type="listitem">ságastallat ájggeguovddelis dáhpádusáj ja ássjij birra</p>
<p type="listitem">dádjadit ja adnet tállajt praktihkalasj dilijn</p>
<p type="listitem">jårggålit njálmálattjat álkkes tevstajt</p>
</list><p><em type="bold">Tjálalasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">låhkåt ja tjállet tevstajt duon dán sjáŋŋarin</p>
<p type="listitem">tjállet ja åvddånbuktet åtsådallamijt filmmagæhttjamis ja girjálasjvuodalåhkåmis</p>
<p type="listitem">dahkat subttsasijt gånnå goappátjagá tæksta ja gåvvå aneduvvi, ja gånnå digitála ræjdo aneduvvi</p>
<p type="listitem">adnet moallánagájt grammátihkas ja tækstaoases viehkken ietjas bargon</p>
</list><p><em type="bold">Giella- ja kultuvrradiedulasjvuohta </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">adnet árbbedábálasj barggo- ja æládustermajt</p>
<p type="listitem">ságastallat sáme dájddaslájaj sisano ja åvddånbuktemvuogij birra</p>
<p type="listitem">tjielggit sáme mediajt</p>
<p type="listitem">låhkåt ietjá kultuvraj ja ietjá álggoálmmugij tevstajt ja giehttot ietjas låhkåmmuossádusáj birra</p>
<p type="listitem">adnet moallánagájt ma gåvådi dálkev, dálkkemerkajt, muohttagav ja fierdav</p>
</list><p><em type="bold">6. dáse maŋŋela </em></p>
<p><em type="bold">Njálmálasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">gulldalit, dádjadit ja oassálasstet spontánalasj ságastallamijda</p>
<p type="listitem">åvddånbuktet fágajgasskasasj tiemájt</p>
<p type="listitem">giehttot dáhpádusáj ja subttsasij birra</p>
<p type="listitem">ságastallat oahpes ja ájggeguovddelis tiemáj birra</p>
<p type="listitem">bæjválasj iellema báhkoboanndudagáv buktet</p>
<p type="listitem">adnet sáme låhkåm- ja rieknimvuogijt</p>
</list><p><em type="bold">Tjálalasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">låhkåt vissa oasev duot dát tevstas</p>
<p type="listitem">tjállet subtsastiddje ja tjielggijiddje tevstajt</p>
<p type="listitem">árvustallat ietjas ja iehtjádij tevstajt</p>
<p type="listitem">árvvaladdat tevstajt moattet diehtojuohkemgáldos</p>
<p type="listitem">adnet digitála ræjdojt ietjas giellaoahppamis</p>
</list><p><em type="bold">Giella- ja kultuvrradiedulasjvuohta </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">ságastallat moattegielakvuoda birra ja mij ávkijt le moattegielakvuodas</p>
<p type="listitem">giehttot ietjá sámegielaj dåbddomerkaj birra</p>
<p type="listitem">tjielggit sáme organisasjåvnåjt ja institusjåvnåjt</p>
<p type="listitem">låhkåt ja åvddånbuktet ietjá álggoálmmugij ja ietjá kultuvraj girjálasjvuodas</p>
</list><p><em type="bold">7. dáse maŋŋela </em></p>
<p><em type="bold">Njálmálasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">dádjadit subttsasij ja tjielggidusáj sisanov</p>
<p type="listitem">gulldalit ja dádjadit oajvvesisanov guhkep njálmálasj åvddånbuktemijs</p>
<p type="listitem">åvddånbuktet ietjas åtsådallamijt ja argumenterit ietjas vuojnojs</p>
<p type="listitem">ságastallat girjálasjvuoda birra ja adnet guovdásj moallánagájt</p>
</list><p><em type="bold">Tjálalasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">buvtadit ietjas tevstajt duon dán ájggomusá diehti ja adnet moattelágásj vájkkudusájt tevstaj bargadijn</p>
<p type="listitem">adnet ájnnasamos duollatjállemnjuolgadusájt</p>
<p type="listitem">adnet vuodomoallánagájt grammatihkas ja tækstaoases</p>
<p type="listitem">låhkåt oanep ja guhkep tevstajt duot dát sjáŋŋarijs, originála ja jårggåluvvam tevstajt</p>
<p type="listitem">adnet digitála ræjdojt ietjas tækstabargon</p>
</list><p><em type="bold">Giella- ja kultuvrradiedulasjvuohta </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">gåvådit gåktu giella rievddá dilij, ájgij ja bájkij milta</p>
<p type="listitem">giehttot muhtem sierra dåbddomerkaj birra sáme giellasuorgijn ja sosiolevtajn</p>
<p type="listitem">gåvådit sámegiela ja ietjá gielaj avtavlágásjvuodajt ja ærádusájt ja adnet grammatihkalasj moallánagájt</p>
<p type="listitem">ságastallat ja åvddånbuktet estehtalasj muossádusájt dájda ja duoje baktu</p>
<p type="listitem">tjielggit sáme girjálasjvuodav ja dåbdos tjállijt åvddål ja dálla</p>
</list><p><em type="bold">8. dáse maŋŋela </em></p>
<p><em type="bold">Njálmálasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">árvustallat ávkálasj strategijajt gåktu oahppat ådå bágojt ja moallánahkkojt</p>
<p type="listitem">rijbadit muhtem njálmálasj åvddånbuktemvuogij</p>
<p type="listitem">adnet gielav ienebut maŋenagi duon dán aktijvuodan ja adnegoahtet ådå bágojt ja moallánahkkojt</p>
<p type="listitem">álgadit ja jådedit dágástallamav</p>
<p type="listitem">ságájdahttet ja refererit</p>
</list><p><em type="bold">Tjálalasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">låhkåt ja åvddånbuktet duot dát fáhkatevstas</p>
<p type="listitem">tjállet tevstajt ja tjáledijn adnet duov dáv gáldov ja vájkkudimnævov</p>
<p type="listitem">juogadit diedojt ma li viettjadum moattet gáldos ja medias</p>
<p type="listitem">adnet digitála ræjdojt gå le ietjas tevstajt åvddånbuktemin ja almodime</p>
<p type="listitem">låhkåt vissa oases tevstajs, åvddånbuktet ájádusájt, tjielggit ja guoradallat sisanov, hámev, ulmev ja tiemáv</p>
</list><p><em type="bold">Giella- ja kultuvrradiedulasjvuohta </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">tjielggit gåktu sámegiella rievddá internasjonaliserima baktu, ja dan baktu gå bájnnu ietjá gielajs</p>
<p type="listitem">tjielggit gåktu ådå bágo ilmmi jali dagáduvvi</p>
<p type="listitem">ságastallat barggoiellema ja bargoj birra</p>
<p type="listitem">dágástallat ådåsij ja ájggeguovddelis dáhpádusáj birra</p>
<p type="listitem">guoradallat ja tjielggit sáme subtsastallamvuogijt</p>
<p type="listitem">guládallat guovdásj dáhpádusáj birra ma gulluji giellaguovlo histåvrråj*</p>
<p type="listitem">tjielggit sáme girjálasjvuodahiståvråv*</p>
</list><p><em type="bold">9. dáse maŋŋela </em></p>
<p><em type="bold">Njálmálasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">iesj álgadit, joarkket ja låhpadit ságastallamav, ja adnet duov dáv strategijav nav vaj guládallam doajmmá</p>
<p type="listitem">dágástallat, argumenterit ja åvddånbuktet ietjas ájádusájt ja dádjadusáv</p>
<p type="listitem">gåvådit ja árvustallat ietjas åvddånimev sámegiela oahppamin</p>
<p type="listitem">buohtastahttet ja gávnnat avtalágásjvuodajt ja sieradusájt sámegiela ja dárogiela gaskan</p>
<p type="listitem">tjielggit gåktu njálmálasj giella ærrán tjálalasj gielas</p>
</list><p><em type="bold">Tjálalasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">låhkåt, tjielggit ja ájádallat sisanov, hámev ja ulmev vissa oasen ådåsap tevstajs</p>
<p type="listitem">buvtadit ja åvddånbuktet ietjas tevstajt</p>
<p type="listitem">adnet muhtem åvddånbuktemvuogev ietjas bargoj åvddånbuvtedijn</p>
<p type="listitem">tjállet tjáppagirjálasjvuoda ja ássjeprosa tevstajt</p>
<p type="listitem">jårggålit tevstajt sámegiellaj</p>
<p type="listitem">guládallat digitála ræjdoj baktu</p>
</list><p><em type="bold">Giella- ja kultuvrradiedulasjvuohta </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">árvvaladdat vidjurijt ma giellaanov bájnni</p>
<p type="listitem">tjielggit sámegiela sajev suomaugralasj giellajuohkusin</p>
<p type="listitem">adnet mediajt ietjas giellabargon</p>
<p type="listitem">dágástallat ådåsij ja ájggeguovddelis dáhpádusáj birra Sámen</p>
<p type="listitem">árvvaladdat nuorra ulmutjij viessomvuogev, sæbrástallamvuogijt, iellemvuojnot ja árvojt dán ájggásasj Sámen</p>
</list><p><em type="bold">10. dáse maŋŋela </em></p>
<p><em type="bold">Njálmálasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">buktet bágoj valljudagáv ja máhttet ságastallat dan milta mij le vuordedahtte ja gájbbedahtte</p>
<p type="listitem">tjielggit vidjurijt ma bájnni guládallamav, ja gåktu dav máhtov máhttá adnet gå barggá gielajn ja tevstaj</p>
<p type="listitem">árvustallat ja adnet duov dáv gulldalimstrategijav hiebaduvvam ulmijda ja dilláj</p>
<p type="listitem">tjielggit avtavlágásjvuodajt ja ærádusájt sámegiela ja dárogiela gaskan</p>
<p type="listitem">strukturerit gielav dárboj milta</p>
<p type="listitem">refererit hålajt ja lågådallamijt</p>
</list><p><em type="bold">Tjálalasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">válljit buorre låhkåmstrategijajt gå le tevstajt låhkåmin</p>
<p type="listitem">låhkåt, árvvaladdat ja buohtastahttet åvdep ja dálásj sámegiela tevstajt</p>
<p type="listitem">åvddånbuktet tjálalasj bargov mij le boados girjálasjvuoda tjiegŋodimes</p>
<p type="listitem">árvustallat ietjas tjálalasj bargojt ja ietjas tjálalasj guládallama åvddånimev</p>
<p type="listitem">adnet fáhkajguoskavasj terminologijav giela hámij ja struktuvra gåvådattijn</p>
<p type="listitem">adnet háldadim moallánagájt gå le guládallamin almulasj ásadusáj</p>
<p type="listitem">adnet digitála ræjdojt ja ietjá viehkkenævojt iesjrádálattjat</p>
</list><p><em type="bold">Giella- ja kultuvrradiedulasjvuohta </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">åvddånbuktet ja buohtastahttet muhtem sáme girjálasjvuodav ietjá kultuvraj girjálasjvuodajn</p>
<p type="listitem">tjielggit oajvveåsijt sáme giellahiståvrån</p>
<p type="listitem">tjielggit dárkkelit gåktu giela ja kultuvra Sámen dejvadi ja gilposti, ja gåktu ietjas giella ja kultuvrra åvddån ja rievddá buohta ietjá gielaj ja kultuvraj</p>
<p type="listitem">tjielggit oajvvesåsijt sáme mediahiståvrån</p>
<p type="listitem">dágástallat gåktu media doajmmi diehtojuohkemgálldon ja gåktu da bájnni mijá kultuvrradádjadusáv</p>
<p type="listitem">árvvaladdat ja åvddånbuktet histåvrålasj ja ájggeguovddelis dáhpádusájt Sámen</p>
</list><p><em type="bold">Árvustallam fágan </em></p>
<p>Loahppaárvustallama mærrádusá:</p>
<p><em type="bold">Åbbålasjkaraktera árvustallam - sámegiella 2 </em></p>
<p><em type="bold">Jahkedásse </em></p>
<p><em type="bold">Årnik </em></p>
<p>10. jahkedásse</p>
<p>Oahppe oadtju guokta åbbålasjkaraktera, avtav sámegielan 2 tjálalasj ja avtav sámegielan 2 njálmálasj.</p>
<p>Jo3 oahppogárvedime åhpadusprográmma</p>
<p>Jo2 viddnofágalasj åhpadusprográmma</p>
<p>Lasádus dábálasj oahppomáhtudahkaj</p>
<p>Oahppe oadtju guokta åbbålasjkaraktera, avtav sámegielan 2 tjálalasj ja avtav sámegielan 2 njálmálasj.</p>
<p>Gå fáhka åhpaduvvá måttijt jagijt, de le dåssju bajemus dáse åbbålasjárvustallam mij boahtá åvddån máhtudakduodastusán jali loahppaduodastusán.</p>
<p><em type="bold">Åbbålasjkaraktera árvustallam - sámegiella 3 </em></p>
<p><em type="bold">Jahkedásse </em></p>
<p><em type="bold">Årnik </em></p>
<p>10. jahkedásse</p>
<p>Oahppe oadtju guokta åbbålasjkaraktera, avtav sámegielan 3 tjálalasj ja avtav sámegielan 3 njálmálasj.</p>
<p>Jo3 oahppogárvedime åhpadusprográmma</p>
<p>Jo2 viddnofágalasj åhpadusprográmma</p>
<p>Lasádus åbbålasj oahppomáhtudahkaj</p>
<p>Oahppe oadtju guokta åbbålasjkaraktera, avtav sámegielan 3 tjálalasj ja avtav sámegielan 3 njálmálasj.</p>
<p>Gå fáhka åhpaduvvá måttijt jagijt, de le dåssju bajemus dáse åbbålasjárvustallam mij boahtá åvddån máhtudakduodastusán jali loahppaduodastusán.</p>
<p><em type="bold">Oahppij eksábma - sámegiella 2 </em></p>
<p><em type="bold">Jahkedásse </em></p>
<p><em type="bold">Årnik </em></p>
<p>10. jahkedásse</p>
<p>Oahppe máhtti vuorbbáduvvat tjálalasj eksábmaj sámegielan 2. Tjálalasj eksábma dagáduvvá ja árvustaláduvvá guovdálattjat. Oahppe máhtti aj vuorbbáduvvat sámegielan 2 njálmálasj eksábmaj. Njálmálasj eksábma dagáduvvá ja árvustaláduvvá bájkálattjat.</p>
<p>Jo2 viddnofágalasj åhpadusprográmma</p>
<p>Oahppe máhtti vuorbbáduvvat tjálalasj eksábmaj sámegielan 2. Tjálalasj eksábma dagáduvvá ja árvustaláduvvá bájkálattjat. Oahppe máhtti aj vuorbbáduvvat sámegielan 2 njálmálasj eksábmaj. Njálmálasj eksábma dagáduvvá ja árvustaláduvvá bájkálattjat.</p>
<p>Jo3 oahppogárvedime åhpadusprográmma</p>
<p>Lasádus dábálasj oahppomáhtudahkaj</p>
<p>Oahppe máhtti vuorbbáduvvat tjálalasj eksábmaj sámegielan 2. Tjálalasj eksábma dagáduvvá ja árvustaláduvvá guovdálattjat. Oahppe máhtti aj vuorbbáduvvat sámegielan 2 njálmálasj eksábmaj. Njálmálasj eksábma dagáduvvá ja árvustaláduvvá bájkálattjat.</p>
<p><em type="bold">Oahppij eksábma - sámegiella 3 </em></p>
<p><em type="bold">Jahkedásse </em></p>
<p><em type="bold">Årnik </em></p>
<p>10. jahkedásse</p>
<p>Oahppe máhtti vuorbbáduvvat njálmálasj eksábmaj sámegielan 3. Njálmálasj eksábma dagáduvvá ja árvustaláduvvá bájkálattjat.</p>
<p>Jo2 viddnofágalasj åhpadusprográmma</p>
<p>Oahppe máhtti vuorbbáduvvat tjálalasj eksábmaj sámegielan 3. Tjálalasj eksábma dagáduvvá ja árvustaláduvvá bájkálattjat. Oahppe máhtti aj vuorbbáduvvat njálmálasj eksábmaj sámegielan 3. Njálmálasj eksábma dagáduvvá ja árvustaláduvvá bájkálattjat.</p>
<p>Jo3 oahppogárvedime åhpadusprográmma</p>
<p>Lasádus dábálasj oahppomáhtudahkaj</p>
<p>Oahppe máhtti vuorbbáduvvat tjálalasj eksábmaj sámegielan 3. Tjálalasj eksábma dagáduvvá ja árvustaláduvvá guovdálattjat. Oahppe máhtti aj vuorbbáduvvat sámegielan 3 njálmálasj eksábmaj. Njálmálasj eksábma dagáduvvá ja árvustaláduvvá bájkálattjat.</p>
<p><em type="bold">Eksábma privatistajda </em></p>
<p><em type="bold">Jahkedásse </em></p>
<p><em type="bold">Årnik </em></p>
<p>10. jahkedásse</p>
<p>Gehtja ållessjattugij vuodoskåvllååhpadusá guoskavasj årnigav.</p>
<p>Jo2 viddnofágalasj åhpadusprográmma</p>
<p>Privatista galggi tjadádit tjálalasj ja njálmálasj eksámav sámegielan 2 jali sámegielan 3. Tjálalasj eksábma dagáduvvá ja árvustaláduvvá bájkálattjat. Njálmálasj eksábma dagáduvvá ja árvustaláduvvá bájkálattjat.</p>
<p>Jo3 oahppogárvedime åhpadusprográmma</p>
<p>Lasádus dábálasj oahppomáhtudahkaj</p>
<p>Privatista galggi tjadádit tjálalasj eksámav sámegielan 2 jali sámegielan 3. Tjálalasj eksábma dagáduvvá ja árvustaláduvvá guovdálattjat. Duodden galggi privatista tjadádit njálmálasj eksamav sámegielan. Njálmálasj eksábma dagáduvvá ja árvustaláduvvá bájkálattjat. Eksábma sámegiellaj 2 loavddá 1-10 dásev. Eksábma sámegiella 3 Jo3 loavddá 1-7 dásev.</p>
<p>Dábálasj mærrádusá árvustallama birra le mierreduvvam åhpaduslága njuolgadustjállagin.</p>
<p>11</p>
</body></document>
