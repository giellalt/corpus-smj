<document xml:lang="smj" id="no_id"><header><title>SÁMEGIELLA VUOSTASJGIELLAN, SÁMEGIELLA 1 - OAHPPOPLÁDNA</title><genre code="admin"/><author><unknown/></author><translator><unknown/></translator><translated_from xml:lang="nob"/><wordcount>3253</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><origFileName>http://www.udir.no/upload/larerplaner/Fastsatte_lareplaner_for_Kunnskapsloeftet/Samiske/Samisk_som_forstesprak_lulesamisk.rtf</origFileName><parallel_text xml:lang="nob" location="samisk_som_forstesprak_bokmal.doc"/><parallel_text xml:lang="sma" location="samisk_som_forstesprak_sorsamisk.doc"/><parallel_text xml:lang="sme" location="samisk_som_forstesprak_nordsamisk.doc"/><metadata><uncomplete/></metadata><version>XSLtemplate $Revision: 32948 $; file-specific xsl  Revision; common.xsl  $Revision$; </version><note>Converted from rtf to doc with OpenOffice.org</note></header><body><p>SÁMEGIELLA VUOSTASJGIELLAN, SÁMEGIELLA 1 - OAHPPOPLÁDNA</p>
<p><em type="bold">Fága ulmme </em></p>
<p>Sáme gulluji avta álmmugij vájku årru iesjgeŋga rijkan, ja giella tjadná sámijt aktij badjel rijkarájáj. Sámegiella le ájnas kultuvrraguodden ja gielan li aktisasj árvo, åtsådallama ja máhto. Sámegiella le almulasj giella Vuonan, Svierigin ja Suoman ja ulmme le sámegielav bisodit ja åvddånahttet boahtte buolvajda. Sæmmi båttå le sámegiella unneplågogiella Vuonan, Svierigin, Suoman ja Ruossjan, ja gielladille ja sámegiela ævto ælla avtalágátja juohkka guovlon Sámen. Muhtem sáme sebrudagájn le sámegiella ieneplågogiella, ja ietjá sebrudagájn vas unneplågogiella.</p>
<p>Åhpadus sámegielan galggá viehkedit mánájt ja nuorajt oassálastátjit sáme kultuvrraj ja sebrudakiellemij, gånnå kultuvrradádjadus, guládallam, ulmusjvuodahábbmim ja identitehtaåvddånahttem le guovdátjin åhpadimen. Åhpadus mij åvdet positijvalasj guottojt sámegiela hárráj ja mij vielet giela ja kultuvra moattevuodav majt sáme oahppe åtsådalli, vaddá oahppijda moattegielak ja moattekultuvralasj máhtudagáv ja gielalasj iesjluohtádusáv ja vuodov aktijvalasj sebrudakoassálasstemij ja iellemájge oahppamij. Buorre sámegielmáhtudahka vaddá máhttelisvuodav válljit åhpadusáv ja bargov.</p>
<p>Fáhka sámegiella vuostasjgiellan galggá aktajn dárogielfágajn biedjat vuodov oahppij guovtegielakvuoda åvddånibmáj, ja liehket maŋen vaddemin ájnegis oahppáj máhtov, måvtåv ja jasskavuodav bisodittjat, nannitjit ja åvddånahtátjit gielav sihke njálmálattjat ja tjálalattjat. Gå fáhka sáme kultuvra guovdálasj árvojt dættot, de máhttá fáhka dan baktu vuosedit gæjnov gåktu sáme árvojt máhttá hiebadit ja åvddånahttet ådå dilijda ja ájggáj mij álu le rievddama vuolen.Diehto ietjá álggoálmmugij ja kultuvraj birra vaddá buorep dádjadusáv ja vieledimev iehtjádij gáktuj, valla aj buorep dádjadusáv ietjas kultuvrraj.</p>
<p>Oahppe galggi, aktijvalasj giellaano baktu, bessat åtsådallat, ásadit ja barggat kreatijvalattjat ja åvddånahttet ietjasa estehtalasj bielijt. Fáhka galggá åvddånahttet ájnegis oahppe giella- ja tækstamáhtudagáv oahppe ietjas vaddásij milta ja arvusmahttet åvddånahtátjit buorre oahppamstrategijajt ja dájdov lájttális ájádallamvuohkáj. Dasi lassen galggá fáhka måvtåstuhttet åvddånáhtátjit låhkåm- ja tjállemmielav ja buorre låhkam- ja tjállemdábijt. Sáme girjálasjvuohtaj ja iesjgeŋga sámegielajda ja giellasuorgijda oahpásmuhttem, vijdet oahppij ietjasa dádjadusáv giella- ja kultuvravaljesvuoda hárráj sáme sebrudagájn.</p>
<p>Vaj oahppe galggi buoremusláhkáj bessat åvddånahttet ietjasa sámegielmáhtudagáv, de le ájnas jus oahppijn le máhttelisvuohta adnet duov-dáv giellaarenav. Fáhka sámegiella vuostasjgiellan máhttá aj liehket ræjddon ietjá fágajda. Sámegiel- ja dárogielfágan li ållo aktisasjoase, ja danen le lagáp aktisasjbarggo dan guovte fága gaskan ájnas.</p>
<p><em type="bold">Fága oajvveoase </em></p>
<p>Fáhka le juogeduvvam oajvveåsijda, ja juohkka oasen li máhtudakmihto. Oajvveoase li oase ållesvuodas ja dajn le aktijvuohta.</p>
<p>Åhpadusábnas la aktisasjåhpadusábnas gájkka åhpadusprográmmajda joarkkaskåvllååhpadusán. Åhpadusáv galggá dan diehti dahkat nåv guoskevattjan gå máhttelis oahppijda umass åhpadusprográmmaj hebadime baktu.</p>
<p>Sámegiella vuostasjgiellanfágan li máhtudakmihto maŋŋela vuodoskåvlå 2., 4., 7. ja 10. jahkedáse ja maŋŋela joarkkaåhpadusá Jo1, Jo2 ja Jo3 oahppogárvedime åhpadusprográmmaj.</p>
<p>Viddnofágalasj åhpadusprográmmajn le tijmmalåhko sámegielfágan Jo1:an ja Jo2:an binnep gå Jo1 oahppogárvedime åhpadusprográmman. Máhtudakmihto ma li mierkkiduvvam nástijn* Jo1:an e guoska oahppijda gudi tjuovvu Viddnofágalasj åhpadusprográmmajt.</p>
<p><em type="bold">Gåvvå oajvveåsijs: </em></p>
<p><em type="bold">Jahke-dásse </em></p>
<p><em type="bold">Oajvveoase </em></p>
<p>1-10.</p>
<p>Jo1-J03</p>
<p>Njálmálasj guládallam</p>
<p>Tjálalasj guládallam</p>
<p>Árbbedábálasj máhtto</p>
<p>Giella anon</p>
<p><em type="bold">Njálmálasj guládallam </em></p>
<p>Njálmálasj guládallam oajvveoasen le gulldalibme ja hållam guovdátjin. Sámegielav hållat merkaj guládallat njálmálattjat gå oassálasstá aktijvalattjat iehtjádij moatte ja iesjgeŋgalágásj arenajn. Dát åvddån stågadijn, muossádattijn, åhpadattijn, åvddånbuvtedijn ja aktandåjmadijn iehtjádij. Gå válldep adnuj ådå ja iesjgeŋgalágásj mediajt, de lassán gielalasj máhtudagá fágaj ja suorgij rastá. Dán oajvveoassáj gullu aj åvddånahttet dålkkummáhtudagáv.</p>
<p><em type="bold">Tjálalasj guládallam </em></p>
<p>Tjálalasj guládallam oajvveoasen le låhkåm ja tjállem guovdátjin ja merkaj dádjadit ietjá tevstajt ja tjálalattjat guládallat iehtjádij. Låhkåm ja tjállem li buohtalasj prosessa oahppamin. Giellatjehpudahka ja tækstadádjadus åvddån gulldalattijn, lågådijn ja tjáledijn, ja girjálasjvuohta le luondulasj oasse dassta. Oajvveoassáj gullu barggat tevstaj, tjálalasj, gåvvå- ja jiednatevstaj. Dánna le sáhka muossádime, lájttális árvustallama, tækstaanalyjsa ja ietjas tækstahábbmima birra. Girjálasjvuohta vaddá aktisasj muossádimijt man birra ságastit máhttá ja aj guoradallat, ja sæmmi båttå diedojt oadtjot gielaj ja kultuvraj birra.</p>
<p><em type="bold">Árbbedábálasj máhtto </em></p>
<p>Árbbedábálasj máhton oajvveoasen dættoduvvá åvddånahttet gielav dasi mij guosská árbbedábálasj moallánagáj ja moalgedimvuogij adnuj. Árbbedábálasj máhtov doalvvot buolvas buolvvaj le guovdátjin. Sáme subtsastallamdáhpe, juojggama, lávllaga ja sálma, báhkotsoame ja dijda li oase árbbedábálasj máhtos. Oajvveoassáj gullu aj dat gåktu árvo degu berajvuohta, bierggim ja oahppam aktijvalasj oassálasstema baktu li doajmmam ja vilá doajmmi, ja gåktu da hiebaduvvi ja åvddånahteduvvi.</p>
<p><em type="bold">Giella anon </em></p>
<p>Giella anon oajvveoasen le gatjálvis oadtjot máhtov gåktu giella doajmmá ulmutjij gaskan. Dási gullu máhttet sámegielaj histåvråv, hámev ja struktuvrav. Giellamáhtto åvddån gå gielav adná, ja giellamáhtudahka nanni dádjadusáv manen ja makkár vuoge milta gielav oahppá.</p>
<p><em type="bold">Fága tijmmalåhko </em></p>
<p>Akta tijmma le 60 minuhta</p>
<p>MÁNÁJDÁSEN</p>
<p>1.-7. jahkedásijn: 916 tijma</p>
<p>NUORAJDÁSEN</p>
<p>8.-10 jahkedásijn:</p>
<p>Alternatijvva 1: 335 tijma, gulluji oahppijda gudi e vieresgielav/gielalasj tjiegŋodimev vállji</p>
<p>Alternatijvva 2: 278 tijma, gulluji oahppijda gudi vieresgielav/gielalasj tjiegŋodimev válljiji</p>
<p>OAHPPOGÁRVEDIME ÅHPADUSPROGRÁMMA</p>
<p>Jo1: 103 tijma</p>
<p>Jo2: 103 tijma</p>
<p>Jo3: 103 tijma</p>
<p>VIDDNOFÁGALASJ ÅHPADUSPROGRÁMMA</p>
<p>Jo 1: 45 tijma</p>
<p>Jo 2: 45 tijma</p>
<p>LASÁDUS DÁBÁLASJ OAHPPOMÁHTUDAHKAJ VIDDNOFÁGALASJ ÅHPADUSPROGRÁMMAN</p>
<p>Vg3: 219 tijma</p>
<p><em type="bold">Vuodotjehpudagá fágan </em></p>
<p>Máhtudakmihtujn li vuodotjehpudagá ma åvddånahtti ja li oassen fáhkamáhtudagás. Sámegiella vuostasjgiellan dádjaduvvi vuodotjehpudagá náv:</p>
<p><em type="italic">Máhttet njálmálattjat åvddånbuktet </em>fágan sámegiella vuostasjgiellan le dájddo gulldalit, hållat ja árvustallat ságastallamij åsijt ságastallamdilijn majt viertti máhttet gå guládallá iehtjádij sæbrástaládijn, barggoiellemin ja almulasj iellemin. Hållam ja gulldalibme le ulmutja vuododoajmma mij fágan sámegiella vuostasjgiellan åvddån systemáhtalasj åhpadimen duon dán njálmálasj dåjma baktu. </p>
<p><em type="italic">Máhttet tjálalattjat åvddånbuktet </em>le sámegiella vuostasjgiellanfága åvdåsvásstádus álggotjállemåhpadusás joarkkatjállemåhpadussaj 13 jage birán. Tjálalasjvuohta sebrudagán lássan, ållagasj digitála guládallamvuogij åvddånime baktu. Gájbbádus máhttet tjálalattjat åvddånbuktet duon dán suorgen le stuorrum. Tjállem le vuohke åvddånahttet ja hábbmit huomahimijt ja ájádusájt, valla le aj guládallammvuohke ja oahppamvuohke. </p>
<p><em type="italic">Máhttet låhkat </em>fágan sámegiella vuostasjgiellan le åvddånahttet dekodimtjehpudagájt ja maŋenagi buoredit låhkåmdádjadusáv. Duon dán sjáŋŋara tækstalåhkåmijn moatten gássjelisvuodadásen åvddånahteduvvá tækstadádjadus ja ávkálasj låhkåmstrategija. Kultuvralasj referánsarámma mierredi låhkamdádjadusáv, sæmmi bále gå låhkåm åvddånahttá guládallamtjehpudagájt ja kultuvrradádjadusáv. </p>
<p><em type="italic">Máhttet rieknit </em>fágan sámegiella vuostasjgiellan le aktan giellamáhtudagájn vuodon moallánagáj åvddånahttemij, logihkalasj ájádallamij ja gássjelisvuodaj tjoavddemij. Luondulasj oassen dassta le aj sáme sierralágásj mihttoavtadagá ja rieknimvuoge. Dasi lassen rieknimtjehpudahka ja giellamáhtudahka gájbbet dádjadusáv hámes, vuogádagás ja komposisjåvnås. Dán láhkáj le rieknimtjehpudahka viehkken åvddånahttemin fágalasj máhtudagáv sámegielan. </p>
<p><em type="italic">Máhttet adnet digitála ræjdojt </em>fágan sámegiella vuostasjgiellan le dárbulasj rijbadittjat ådå tækstahámij ja åvddånbuktemvuogij. Dát rahpá ådå oahppamarenajt ja vaddá ådå máhttelisvuodajt låhkåm- ja tjállemåhpadusán, tevstaj gárvedimen, komponerimin ja tevstaj divodimen. Dán aktijvuodan le ájnas åvddånahttet lájttális árvustallamdájdov ja gálldoanov. Digitála ræjdo vaddi ådå máhttelisvuodajt adnet sáme árbbedábálasj máhtov ja doarjjot ja åvddånahttet guládallamtjehpudagájt ja åvddånbuktemvuogijt. </p>
<p><em type="bold">Fága máhtudakmihto </em></p>
<p><em type="bold">2. jahkedáse maŋŋela </em></p>
<p><em type="bold">Njálmálasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">ståhkat ja gæhttjaladdat gielajn, rijmaj, báhkoståhkusij, rytmaj, jienaj ja bágoj anedijn</p>
<p type="listitem">åvddånbuktet ja giehttot tjielggasit dåbdojdis, muossádusájdis ja ájádusájdis</p>
<p type="listitem">ságastallat gåvåj ja gåvvårájdoj birra, ja iesj gåvåj subtsastit</p>
<p type="listitem">gulldalit, rámmpot ja gatjádallat gå iehtjáda subtsasti ja låhki</p>
</list><p><em type="bold">Tjálalasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">dåbddåt giellajienajt ja tjállet unnes ja stuorra bokstávajt</p>
<p type="listitem">ságastallat mij báhko, gárgadis, tjuogga ja gatjálvismærkka le</p>
<p type="listitem">juohket bágojt stávvalij milta</p>
<p type="listitem">adnet bokstávajt ja gæhttjaladdat bágoj, ietjas giehtatjállusijn ja tastatuvrajn</p>
<p type="listitem">giehttot man guovlluj mij låhkåp ja tjállet, ja ságastallat tjállemvuogij birra ietjá guovlojn væráldin</p>
<p type="listitem">divtajt dahkat ja åvddånbuktet</p>
<p type="listitem">ietjas låhkåma diehti åhtsåt tjáppagirjálasjvuoda- ja fáhkagirjijt girjjevuorkán</p>
</list><p><em type="bold">Árbbedábálasj máhtto </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">ságastallat persåvnåj ja dáhpádusáj birra sáme dålusjsubttsasijn</p>
<p type="listitem">adnet berranammadusájt lahka berrahijda ja giehttot mij gájmme le</p>
<p type="listitem">åvddånbuktet ietjas lávllagij, juojggamij, báhkoståhkusij ja subttsasij dramatiserema baktu</p>
</list><p><em type="bold">Giella anon </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">ságastallat gåktu lahkabirrásav máhttá ávkkit gå le sámegielbágojt ja moalgedimvuogijt oahppamin</p>
<p type="listitem">dåbddåt muhtem giellasuorggebágojt ietjas giellasuorgen ma li avtalágátja jali ietjálágátja gå ietjá giellasuorgen</p>
</list><p><em type="bold">4. jahkedáse maŋŋela </em></p>
<p><em type="bold">Njálmálasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">adnet duov dáv moalgedimvuogev duon dán dilen</p>
<p type="listitem">åvddånbuktet tevstajt</p>
<p type="listitem">ságastallat gåktu giellaadno máhttá doajmmat positijvalasj ja negatijvalasj ájggomusájn</p>
<p type="listitem">gulldalit, låhkat ja åvddånbuktet ietjas berustime milta duov dáv tjáppagirjálasjvuoda tevstav ja ságastallat tevstaj birra</p>
</list><p><em type="bold">Tjálalasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">låhkåt álldarij hiebaduvvam tevstajt duolla ja dádjadit tevstaj sisanov</p>
<p type="listitem">dahkat tevstajt bajelttjállagijn, álgadusájn ja låhpadusájn</p>
<p type="listitem">tjállet aktijtjanádum ja doajmme giehtatjállagijn</p>
<p type="listitem">dåbddåt ja adnet muhtem gielalasj vájkkudimnævojt ietjas tevstajn</p>
<p type="listitem">tjállet subttsasijt, divtajt, girjijt ja ássjetevstajt</p>
<p type="listitem">åhtsåt ábnnasijt ietjas tjállembargojda girjjevuorkán ja Internehtan, ja hábbmit, vuorkkit ja viedtjat vas tevstajt digitála ræjdoj anedijn</p>
</list><p><em type="bold">Árbbedábálasj máhtto </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">adnet berajnammadusájt</p>
</list><list><p type="listitem">ságastallat iellij nammadusáj birra sáme æládusájn duola dagu ællosujton, slidorsujton, guolástimen ja bivdon</p>
<p type="listitem">ságastallat bájkálasj sáme bájkkenamáj ja daj sisano birra ja buohtastahttet dajt dárogiela ja ietjá gielaj bájkkenamáj jus gávnnuji</p>
<p type="listitem">adnet árbbedábálasj subttsasijt bargadijn</p>
</list><p><em type="bold">Giella anon </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">tjielggit dárkkelit ja vuosedit buojkulvisáj gåktu bágojt máhttá suorgudahttet</p>
<p type="listitem">gåvådit gielav ja giellaanov, báhkoklássajt ja daj dåjmav</p>
<p type="listitem">adnet dajt ájnnasamos duollatjállemnjuolgadusájt</p>
<p type="listitem">ságastallat moattegielakvuoda birra</p>
</list><p><em type="bold">7. jahkedáse maŋŋela </em></p>
<p><em type="bold">Njálmálasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">gæhttjaladdat iesjgeŋgalágásj giellarållan roallaståhkusij, drámáj, låhkamij, ságájdahttemij ja åvddånbuktemij baktu</p>
<p type="listitem">jådedit tjåhkanimev</p>
<p type="listitem">gulldalit iehtjádijt, buktet åvddån ja tjielggit ietjas vuojnojt ja vieledit iehtjádij vuojnojt</p>
<p type="listitem">fáhkaássjev njálmálattjat åvddånbuktet viehkkenævoj jali daj dagá</p>
<p type="listitem">dágástallat gåktu giella máhttá åvddånbuktet ja åvdedit miellaguottojt ájnegasj ulmutjijda ja ulmusjjuohkusijda</p>
<p type="listitem">adnet diedulattjat sámegielbágojt ja moallánahkkojt</p>
<p type="listitem">låhkåt guhkep tjáppagirjálasjvuodatevstajt, mánáj- ja nuorajgirjálasjvuoda- ja ássjeprosatevstajt, ja åvddånbuktet dádjadusáv ja låhkåmmuossádimijt</p>
<p type="listitem">låhkåt ietjá álggoálmmugij árbbedábálasj subttsasijt ja buohtastahttet dajt sáme subttsasij</p>
</list><p><em type="bold">Tjálalasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">adnet duov dáv låhkåmstrategiijav gå låhkå duov dáv tevstav duon dán láhkáj</p>
<p type="listitem">åvddånahttet ietjas tjállusav ájádusás gárves buktagin, ja árvustallat tevsta åvddånimev respånsa milta</p>
<p type="listitem">åvddånbuktet ietjas tjáppagirjálasjvuoda ja fáhkagirjij låhkåmåtsådallamijt ja adnet dájt åtsådallamijt vuodon ietjas tjállembargojn</p>
<p type="listitem">árvustallat ietjas ja iehtjádij tevstajt</p>
<p type="listitem">adnet hiebalgis gáldojt ja diehtogirjijt tevstaj bargadijn</p>
</list><list><p type="listitem">tjállet avtatrajes persåvnålasj ja doajmme giehtatjállagijn</p>
<p type="listitem">adnet digitála ræjdojt tjállemprosessan ja interaktijvatevstaj buvtadimen</p>
<p type="listitem">ávkkit ulmmelattjat girjjevuorkáv, sámegiel diehtogirjijt, sámegiel mediajt ja digitála diehtogáldojt</p>
</list><p><em type="bold">Árbbedábálasj máhtto </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">adnet dálkke- ja fierddabágojt ja moallánagájt, ja subtsastit mærkkabiejvij ja dálkkemerkaj birra</p>
<p type="listitem">åhtsåt diedojt lahkabirrasis dijdaj ja báhkotsoamij birra ja gåktu da aneduvvi bæjválattjat</p>
</list><list><p type="listitem">adnet bágojt ja moallánagájt ma gulluji árbbedábálasj bargojda ja ságastallat mij bierggim le</p>
</list><p><em type="bold">Giella anon </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">tjielggit gåktu suorgudisájt ja sjoappkabágojt dahkat ja gåktu luojkasbágojt hiebadit</p>
<p type="listitem">vuosedit gåktu giella rievddá dile, ájge ja bájke gáktuj</p>
<p type="listitem">sieradit oajvvegárgadisáv ladásgárgadisás, ja adnet duov dáv gárgadiskonstruksjåvnåv</p>
<p type="listitem">strukturerit tevstav ájgeårnikvuoro ja tiemá milta ja hábbmit aktijvuodav gárgadisáj ja tækstaåsij gaskan</p>
<p type="listitem">tjielggit gåktu ieneplågojgiela li bájnnám ja vilá bájnni sámegielav</p>
<p type="listitem">gåvådit ærádusájt ietjas giellasuorgen tjállemgiela gáktuj</p>
<p type="listitem">giehttot giellaguovloj birra Sámen</p>
</list><p><em type="bold">10. jahkedáse maŋŋela </em></p>
<p><em type="bold">Njálmálasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">giehttot guládallamvuogij birra ja gåktu gielalasj ja kultuvralasj variasjåvnå bájnni guládallamav</p>
<p type="listitem">dágástallat giellasujto birra</p>
<p type="listitem">jådedit tjåhkanimijt ja dágástallamijt ja refererit dajs, åvddånbuktet vuojnojt ja árvustallat mij le ássjásasj argumentasjåvnnå</p>
<p type="listitem">árvvaladdat ja tjielggit dárkkelit moattegielakvuodav ja moattekultuvralasj gulluvasjvuodav</p>
<p type="listitem">tjadádit álkkes lågådallamijt, åvddånbuktemijt, mujttaliddji låhkåmijt, roallaståhkusijt ja dramatiseremav, hiebaduvvam iesjgeŋgalágásj vuosstájválldijda</p>
<p type="listitem">árvustallat ietjas ja iehtjádij njálmálasj åvddånbuktemijt</p>
</list><list><p type="listitem">giehttot girjij ja girjjetjállij birra majt berus ja argumenterit ietjas girjjeválljimav</p>
</list><list><p type="listitem">låhkåt ja buohtastahttet sáme ja ietjá álggoálmmugij girjálasjvuodav</p>
<p type="listitem">árvustallat vájkkudimnævojt reklámajn ja hávsskudahttemmediajn ja ájádallat gåktu da máhtti ulmutjijt bájnnet</p>
</list><p><em type="bold">Tjálalasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">åvddånbuktet ietjas låhkåmåtsådallamijt ja låhkåmmuossádimijt dålkkuma ja refleksjåvnå baktu</p>
<p type="listitem">dåbddåt duov dáv gielalasj vájkkudimnævov ja adnet dajt ietjas tevstajn</p>
<p type="listitem">plánit ja ållidit tjállemprosjevtav ájádusás gárves buktagin, ja árvustallat ietjas tevstajt ja ietjas tjállemåvddånimev giella- ja tækstamáhto milta</p>
<p type="listitem">moalgget dárkkelit ja tjielggasit ja adnet målsudahkes báhkoboanndudagáv duon dán tevstan</p>
<p type="listitem">adnet tækstagiehtadallamræjdojt ietjas bargojn gå tevstajt vuorkki ja systematiseri</p>
<p type="listitem">adnet tevstajt girjjevuorkás, Internehtas ja mediajs lájttálisát, árvvaladdat tevstajt ja vuosedit aneduvvam gáldojda</p>
<p type="listitem">låhkåt ja tjállet tevstajt duon dán sjáŋŋarin, sihke ássjeprosa ja tjáppagirjálasjvuoda tevstajt</p>
<p type="listitem">tjielggit sáme girjálasjvuoda oajvvegávdajt ja subtsastit girjjetjállij ja sáme girjálasjvuoda klassihkkárij birra</p>
<p type="listitem">vuosedit båhtusijt iesjválljiduvvam tjiegŋodime tiemás</p>
</list><p><em type="bold">Árbbedábálasj máhtto </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">buohtastahttet árbbedábálasj sámegieltevstajt ådåájggásasj tevstaj</p>
<p type="listitem">adnet bágojt, moallánagájt ja moalgedimvuogijt ma guosski luonnduj</p>
<p type="listitem">buohtastahttet sáme ja dáro báhkotsåmijt</p>
</list><p><em type="bold">Giella anon </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">buktet duollatjállemav ja ortografijav ja dábálasj tækstajuohkemvuogijt</p>
<p type="listitem">tjielggit dárkkelit báhkoklássajt, såjådimåhpav, báhkosuorgudimijt ja vuodoássjijt gárgadisåhpan, ja adnet dajt gå gielajn ja tevstaj barggá</p>
<p type="listitem">árvvaladdat gåktu gåtsedit giellasujtov ja giellaåvddånimev</p>
<p type="listitem">identifiserit sámegielajt ja giehttot avtalágásjvuodaj ja sieradusáj birra ja giehttot suomaugralasj giellajuohkusa birra</p>
<p type="listitem">tjielggit rievtesvuodajt ma guosski sámegiellaj</p>
</list><p><em type="bold">Jo1 - oahppogárvedime åhpadusprográmma maŋŋela </em></p>
<p><em type="bold">Jo2 - viddnofágalasj åhpadusprográmma maŋŋela </em></p>
<p><em type="bold">Njálmálasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">duon dán njálmálasj rållan doajmmat juogosságastallamijn, lågådallamijn, dramatiseremijn, åvddånbuktemijn ja vuosádusájn sihke oassálassten ja gulldaliddjen/gæhttjen</p>
</list><list><p type="listitem">tjielggit dárkkelit vidjurijt ma guládallamav bájnni, faktåvråjt ma guládallamav máhtti åvdedit ja hieredit</p>
<p type="listitem">adnet fáhkamáhtov prográmmafágajn fágalasj guládallamin</p>
<p type="listitem">dålkkut bæjválasj ássjijt dárogielas sámegiellaj</p>
<p type="listitem">dágástallat iednegiela, guovtegielakvuoda ja dåjmalasj guovtegielakvuoda birra ietjas gielladile ja åtsådallamij milta ja árvustallat ietjas giellatjehpudagáv muhtem gielajn ja duon dán giellaaktijvuodan</p>
<p type="listitem">dágástallat ja buohtastahttet gielalasj ja estehtalasj vájkkudimnævojt girjálasjvuodan, TV-rájdojn ja subttsasijn</p>
</list><p><em type="bold">Tjálalasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">låhkåt tevstajt ja ságastallat iehtjádij dan birra majt le låhkåm</p>
<p type="listitem">duollatjállemnjuolgadusájt buktet bargadijn ietjas tevstaj</p>
<p type="listitem">duon dán tjállerållan doajmmat skåvlå almulasjvuodan ja sebrudak- ja barggoiellemin</p>
<p type="listitem">jårggålit ietjas tjáleduvvam tevstajt dárogielas sámegiellaj</p>
<p type="listitem">tjállet kreatijvalasj tevstajt duon dán sjáŋŋarin</p>
<p type="listitem">adnet digitála ræjdojt gå tevstajt systematiseri ja vuorkki, ja gå ietjas bargojt åvddånbuktá ja almot</p>
</list><list><p type="listitem">adnet målsudahkes gielalasj vájkkudimnævojt ietjas tjállemin, sihke tjáppagirjálasjvuodan ja ássjeprosan*</p>
<p type="listitem">låhkåt ja analyserit vissa oasev duot dát tevstas, sihke tjáppagirjálasjvuoda ja ássjeprosa sjáŋŋarijs, ma gulluji máŋŋáj 1995 ájgegávddaj</p>
</list><p><em type="bold">Árbbedábálasj máhtto </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">tjielggit gåktu subttsasa, báhkotsoame, dijda ja nárridime aneduvvi mánájbajásgiessemin</p>
<p type="listitem">tjielggit subttsasij variántajt ja buktet åvddåmerkajt gåktu kultuvrralånudallam vuohttu subttsasijn</p>
</list><p><em type="bold">Giella anon </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">tjielggit dárkkelit gåktu ådå bágo ja terma sámegielan dagáduvvi ja luojkasbágoj adno ja hiebadibme</p>
<p type="listitem">adnet bágojt ja moallánahkkojt ma gulluji árbbedábálasj ja ådåájggásasj barggoiellemij ja oajvvadit ja árvustallat ådå termajt</p>
<p type="listitem">tjielggit dárkkelit grammatihkalasj sierra dåbddomerkajt sámegielan ja buohtastahttet ietjá gielaj ja tjielggit dárkkelit gåktu dá bájnni jårggalimbargov*</p>
<p type="listitem">identifiserit variasjåvnåjt sámegielajn*</p>
<p type="listitem">adnet bágojt ja moallánahkkojt ma gulluji árbbedábálasj ja ådåájggásasj barggoiellemij, oajvvadit ja árvustallat ådå termajt</p>
</list><p><em type="bold">Jo2 - oahppogárvedime åhpadusprográmma maŋŋela </em></p>
<p><em type="bold">Njálmálasj guládallan </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">adnet fáhkamáhtov ietjas prográmmafágajs lågådallamijn ja dágástallamijn skåvlå, sebrudagá ja barggoiellema birra</p>
<p type="listitem">árvustallat ja tsuojkkit ietjas ja iehtjádij njálmálasj åvddånbuktemijt</p>
<p type="listitem">dålkkut ássjijt ma guosski skåvllåj dárogielas sámegiellaj</p>
<p type="listitem">analyserit ja tjielggit guládallamvuogijt ja guládallamstrategijajt sámesebrudagájn åvddåla ja dálla</p>
<p type="listitem">buohtastahttet sáme ja ietjá álggoálmmugij tevstajt ja árvustallat daj árvov kultuvrra- ja identitehtaåvddånimen</p>
<p type="listitem">ságastallat oajvvegávdaj birra sáme girjálasjvuodahiståvrån ja buohtastahttet nuorttarijkaj girjálasjvuoda histåvråjn</p>
</list><p><em type="bold">Tjálalasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">låhkåt álkkes tevstajt tjáledum ietjá sámegielajda</p>
<p type="listitem">låhkåt tevstajt ma li tjáledum dålusj tjállemvuogij milta ja buohtastahttet dálásj tjállemvuogijn</p>
<p type="listitem">analyserit tevstajt moattet sjáŋŋaris vaj luluj máhttet ájádallat ássjij birra ma tevstajn båhti åvddån ja árvojt majt tevsta åvddånbukti</p>
<p type="listitem">tevsta buvtadimen válljit hiebalgis sjáŋŋarav, vájkkudimnævojt ja giellaanov</p>
<p type="listitem">gåvådit ja árvustallat ietjas låhkåm- ja tjállemstrategijajt</p>
<p type="listitem">låhkåt ja analyserit vissa oasev duot dát girjálasjvuodas ja tevstas, sihke tjáppagirjálasjvuoda ja ássjeprosa sjáŋŋarijs, ma gulluji åvddål 1965 ájgegávddaj</p>
</list><p><em type="bold">Árbbedábálasj máhtto </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">tjielggit juojggamaárbbedábev ja juojggama sajev, árvov ja diliv åvddål ja dálla</p>
<p type="listitem">buohtastahttet sáme ja dáro lávllagijt ja sálmajt</p>
</list><p><em type="bold">Giella anon </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">tjielggit sáme giellahiståvråv</p>
<p type="listitem">dágástallat gåktu giela árvo sebrudagán le bájnnám sámij giellamáhtov, guovtegielakvuodav ja iesjdåbdov</p>
</list><list><p type="listitem">árvustallat Sámelága giellanjuolgadusájt ja Sámedikke ásadimev gielladile ja guovtegielakvuoda gáktuj</p>
<p type="listitem">árvvaladdat man láhkáj skåvllå, sebrudahka ja barggoiellem máhttá doarjjot guovtegielakvuoda nannimav</p>
<p type="listitem">adnet gárgadisanalyjsav ja fáhkatermajt gå le gielaj vidjurijt gåvådime</p>
</list><p><em type="bold">Jo3 - oahppogárvedime åhpadusprográmma maŋŋela </em></p>
<p><em type="bold">Njálmálasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">dålkkut ja adnet dålkkummáhtov dålkkudijn</p>
<p type="listitem">ságastallat guládallamvuogij birra duon dán kultuvran</p>
<p type="listitem">buohtastahttet ja árvustallat sáme ja ietjá álggoálmmugij fiktijvalasj tevstajt ja ássjetevstajt kultuvralasj kontevstan</p>
</list><p><em type="bold">Tjálalasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">tjadádit ja åvddånbuktet iesjválljiduvvam tjiegŋodimbargov gånnå tiebmá le giella, girjálasjvuohta jali ietjá sáme tiebmá</p>
<p type="listitem">guoradallat tevstaj ideologijav ja árvustallat gáldojt ja mediajt</p>
<p type="listitem">jårggålit ja hiebadit iehtjádijs tjáleduvvam tevstajt dárogielas sámegiellaj</p>
<p type="listitem">tjállet fáhkatevstajt dábálasj fáhkatjállemnjuolgadusáj milta</p>
<p type="listitem">tjállet tjielggasit disponeriduvvam tevstajt majn li tjielgga fokus ja ássjásasj argumentasjåvnnå</p>
<p type="listitem">låhkåt ja analyserit vissa oasev duot dát girjálasjvuodas ja tevstas, sihke tjáppagirjálasjvuoda ja ássjeprosa sjáŋŋarijs, ma gulluji 1965-1995 ájgegávddaj ja dágástallat gåktu ájgegávda sebrudak ja kultuvralasj dile gåvviduvvi tevstajn</p>
</list><p><em type="bold">Árbbedábálasj máhtto </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">tjielggit sáme subtsastallamdábev</p>
<p type="listitem">subttsasijt subtsastallat gånnå adná elementajt sáme subtsastallamdábes</p>
<p type="listitem">buohtastahttet sáme subttsasijt ietjá álggoálmmugij ja ietjá kultuvraj subttsasij</p>
</list><p><em type="bold">Giella anon </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">gulldalit ja låhkåt tevstajt ietjá sámegielajs ja ságastallat avtalágásjvuodaj ja ærádusáj birra</p>
<p type="listitem">buohtastahttet sáme giellahiståvrå oajvvelinjajt nuorttarijkalasj gielaj histåvråjn</p>
<p type="listitem">árvustallat sámegielaj dilev sebrudagán ja buohtastahttet ietjá álggoálmmugij gielladilijn</p>
<p type="listitem">dágástallat sáme giellapolitihka ja kultuvrraåvddånahttema vidjurij birra</p>
<p type="listitem">tjielggit vidjurijt njálmálasj ja tjálalasj giela gaskan</p>
</list><p><em type="bold">Lasádusá dábálasj oahppomáhtudahkaj - viddnofágalasj åhpadusprográmma maŋŋela </em></p>
<p><em type="bold">Njálmálasj guládallam </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">adnet fáhkamáhtov ietjas prográmmafágajs lågådallamijn ja dágástallamijn skåvlå, sebrudagá ja barggoiellema birra</p>
<p type="listitem">árvustallat ja tsuojkkit ietjas ja iehtjádij njálmálasj åvddånbuktemijt</p>
<p type="listitem">analyserit ja tjielggit guládallamvuogijt ja guládallamstrategijajt sáme sebrudagájn åvddål ja dálla</p>
<p type="listitem">ságastallat guládallamvuogij birra duon dán kultuvran</p>
<p type="listitem">dålkkut ja adnet dålkkummáhtov dålkkudijn</p>
<p type="listitem">ságastallat oajvvegávdaj birra sáme girjálasjvuodahiståvrån ja buohtastahttet nuorttarijkaj girjálasjvuoda histåvråjn</p>
<p type="listitem">buohtastahttet sáme ja ietjá álggoálmmugij tevstajt ja árvustallat daj árvov kultuvrra- ja identitehtaåvddånimen</p>
<p type="listitem">buohtastahttet ja árvustallat sáme ja ietjá álggoálmmugij fiktijvalasj tevstajt ja ássjetevstajt kultuvralasj kontevstan</p>
</list><p><em type="bold">Tjálalasj guládallam </em></p>
<p><em type="italic">Åhpadusá mihttomierre le oahppe galggi máhttet </em></p>
<list><p type="listitem">adnet moattelágásj gielalasj vájkkudimnævojt ietjas tjállemin, sihke tjáppagirjálasjvuodan ja ássjeprosan</p>
<p type="listitem">tevsta buvtadimen válljit hiebalgis sjáŋŋarav, vájkkudimnævojt ja giellaanov</p>
<p type="listitem">låhkåt álkkes tevstajt tjáledum ietjá sámegielajda</p>
<p type="listitem">låhkåt tevstajt ma li tjáledum dålusj tjállemvuogij milta ja buohtastahttet dálásj tjállemvuogijn</p>
<p type="listitem">gåvådit ja árvustallat ietjas låhkåm- ja tjállemstrategijajt</p>
<p type="listitem">tjadádit ja åvddånbuktet iesjválljiduvvam tjiegŋodimbargov gånnå tiebmá le giella, girjalasjvuohta jali ietjá sáme tiebmá</p>
<p type="listitem">guoradallat tevstaj ideologijav ja árvustallat gáldojt ja miediajt</p>
<p type="listitem">jårggålit ja hiebadit iehtjádijs tjáleduvvam tevstajt dárogielas sámegiellaj</p>
<p type="listitem">tjállet fáhkatevstajt dábálasj fáhkatjállemnjuolgadusáj milta</p>
<p type="listitem">tjállet tjielggasit disponeriduvvam tevstajt majn li tjielgga fokus ja ássjásasj árgumentasjåvnnå</p>
<p type="listitem">låhkåt ja analyserit vissa oasev duot dát girjálasjvuodas ja tevstas, tjáppagirjálasjvuoda ja ássjeprosa sjáŋŋarijs, ma gulluji åvddål 1965 ájgegávddaj</p>
<p type="listitem">låhkåt ja analyserit vissa oasev duot dát girjálasjvuodas ja tevstas, tjáppagirjálasjvuoda ja ássjeprosa sjáŋŋarijs, ma gulluji ájgegávddaj 1965-1995, ja dágástallat gåktu ájgegávda sebrudak ja kultuvralasj dile gåvviduvvi tevstajn</p>
<p type="listitem">låhkåt ja analyserit vissa oasev duot dát tevstas, tjáppagirjálasjvuoda ja ássjeprosa sjáŋŋarijs, ma gulluji ájgegávddaj maŋŋel jage 1995</p>
</list><p><em type="bold">Árbbedábálasj máhtto </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">tjielggit juojggamárbbedábev ja juojggama árvov ja dilev dálásj sebrudagán</p>
<p type="listitem">buohtastahttet sáme ja dáro lávllagijt ja sálmajt</p>
</list><list><p type="listitem">tjielggit sáme subtsastallamdábev</p>
</list><list><p type="listitem">subttsasijt subtsastallat gånnå adná elementajt sáme subtsastallamdábes</p>
</list><list><p type="listitem">buohtastahttet sáme subttsasijt ietjá álggoálmmugij ja ietjá kultuvraj subttsasij</p>
</list><p><em type="bold">Giella anon </em></p>
<p><em type="italic">Åhpadusá mihttomierre le oahppe galggá máhttet </em></p>
<list><p type="listitem">tjielggit dárkkelit grammatihkalasj sierra dåbddomerkajt sámegielan ja buohtastahttet ietjá gielaj ja tjielggit dárkkelit gåktu dá bájnni jårggålimbargov</p>
<p type="listitem">adnet gárgadisanalyjsav ja fáhkatermajt gå le gielaj vidjurijt gåvådime</p>
<p type="listitem">tjielggit vidjurijt njálmálasj ja tjálalasj giela gaskan</p>
<p type="listitem">identifiseret variasjåvnåjt sámegielajn</p>
<p type="listitem">gulldalit ja låhkåt tevstajt ietjá sámegielajs ja ságastallat avtalágásjvuodaj ja ærádusáj birra</p>
<p type="listitem">tjielggit sáme giellahiståvråv ja buohtastahttet sáme giellahiståvrå oajvveåsijt nuorttarijkaj gielaj histåvråjn</p>
<p type="listitem">dágástallat gåktu giela árvo sebrudagán le bájnnám sámij giellamáhtov, guovtegielakvuodav ja iesjdåbdov, ja man láhkáj skåvllå, sebrudahka ja barggoiellem luluj buoremusát doarjjot guovtegielakvuoda nannimav</p>
<p type="listitem">árvustallat Sámelága giellanjuolgadusájt ja Sámedikke ásadime gielladile ja guovtegielakvuoda gáktuj</p>
<p type="listitem">dágástallat sáme giellapolitihka ja kultuvrråvddånime vidjurij birra</p>
<p type="listitem">buohtastahttet sámegiela dilev ietjá álggoálmmugij gielladilijn</p>
</list><p><em type="bold">Árvustallam fágan </em></p>
<p>Loahppaárvustallama mærrádusá:</p>
<p><em type="bold">Åbbålasjkaraktera árvustallam </em></p>
<p><em type="bold">Jahkedásse </em></p>
<p><em type="bold">Årnik </em></p>
<p>10. jahkedásse</p>
<p>Oahppe oadtju guokta åbbålasjkaraktera, avtav sámegielan 1 tjálalasj ja avtav sámegielan 1 njálmálasj.</p>
<p>Jo2 viddnofágalasj åhpadusprográmma</p>
<p>Oahppe oadtju guokta åbbålasjkaraktera, avtav sámegiella 1 tjálalasj ja avtav sámegiella 1 njálmálasj.</p>
<p>Jo3 oahppogárvedime åhpadusprográmma</p>
<p>Lasádus dábálasj oahppomáhtudahkaj</p>
<p>Oahppe oadtju guokta åbbålasjkaraktera, avtav sámegiella 1 tjálalasj ja avtav sámegiella 1 njálmálasj.</p>
<p>Gå fágan åhpaduvvá måttijt jagijt, de le dåssju bajemus dáse åbbålasjárvustallam mij boahtá åvddån máhtudakduodastusán jali loahppaduodastusán.</p>
<p><em type="bold">Oahppij eksábma </em></p>
<p><em type="bold">Jahkedásse </em></p>
<p><em type="bold">Årnik </em></p>
<p>10. jahkedásse</p>
<p>Oahppe máhtti vuorbbáduvvat avta tjálalasj eksábmaj sámegielan 1. Tjálalasj eksábma dagáduvvá ja árvustaláduvvá guovdálattjat. Oahppe máhtti aj vuorbbáduvvat njálmálasj eksábmaj sámegielan 1. Njálmálasj eksábma dagáduvvá ja árvustaláduvvá bájkálattjat.</p>
<p>Jo2 viddnofágalasj åhpadusprográmma</p>
<p>Oahppe máhtti vuorbbáduvvat tjálalasj eksábmaj sámegielan 1. Tjálalasj eksábma dagáduvvá ja árvustaladuvvá bájkálattjat. Oahppe máhtti aj vuorbbáduvvat njálmálasj eksábmaj sámegielan 1. Njálmálasj eksábma dagáduvvá ja árvustaláduvvá bájkálattjat.</p>
<p>Jo3 oahppogárvedime åhpadusprográmma</p>
<p>Lasádus dábálasj oahppomáhtudahkaj</p>
<p>Oahppe galggi tjadádit tjálalasj eksámav sámegielan 1. Tjálalasj eksábma dagáduvvá ja árvustaláduvvá guovdálattjat. Oahppe máhtti aj vuorbbáduvvat njálmálasj eksábmaj sámegielan 1. Njálmálasj eksábma dagáduvvá ja árvustaláduvvá bájkálattjat.</p>
<p><em type="bold">Eksábma </em><em type="bold">privatistajda </em></p>
<p><em type="bold">Jahkedásse </em></p>
<p><em type="bold">Årnik </em></p>
<p>10. jahkedásse</p>
<p>Gehtja ållessjattugij vuodoåhpadusá guoskavasj årnigav.</p>
<p>Jo2 viddnofágalasj åhpadusprográmma</p>
<p>Privatista galggi tjadádit tjálalasj ja njálmálasj eksámav sámegielan 1. Tjálalasj eksábma dagáduvvá ja árvustaláduvvá bájkálattjat. Njálmálasj eksábma dagáduvvá ja árvustaláduvvá bájkálattjat.</p>
<p>Jo3 oahppogárvedime åhpadusprográmma</p>
<p>Lasádus dábálasj oahppomáhtudahkaj</p>
<p>Privatista galggi tjadádit tjálalasj eksámav Jo3-dásen. Tjálalasj eksábma dagáduvvá ja árvustaláduvvá guovdálattjat. Duodden galggi tjadádit njálmálasj eksámav. Njálmálasj eksábma dagáduvvá ja árvustaláduvá bájkálattjat.</p>
<p>Dábálasj mærrádusá árvustallama birra le mierreduvvam åhpaduslága njuolgadustjállagin.</p>
<p>13</p>
</body></document>
