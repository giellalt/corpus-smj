<document xml:lang="smj" id="no_id"><header><title/><genre code="admin"/><author><unknown/></author><wordcount>4326</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual/><origFileName>http://www.udir.no/globalassets/upload/larerplaner/fastsatte_lareplaner_for_kunnskapsloeftet/samiske/planer_samisk/samisk/lareplan-samisk-som-forstesprak-sfs1-04-lulesamisk.docx</origFileName><parallel_text xml:lang="eng" location="laereplan_samisk_foerstespraak.doc"/><parallel_text xml:lang="nob" location="laereplan_samisk_foerstespraak.html"/><parallel_text xml:lang="sma" location="laereplan_samisk_foerstespraak.odt"/><parallel_text xml:lang="sme" location="laereplan_samisk_foerstespraak.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p xml:lang="vep">SÁMEGIELLA VUOSTASJGIELLAN OAHPPOPLÁDNA</p>
<p>Mierreduvvam åhpaduslága njuolgadustjállagijn Sámedikkes 25.06.2013 .</p>
<p>Doajmmá bårggemáno 1. b. rájes jagen 2013 .</p>
<p>Sisadno</p>
<p xml:lang="vep">OAHPPOPLÁDNA SÁMEGIELLA VUOSTASJGIELLAN 3</p>
<p>Fága ulmme 3</p>
<p>Fága oajvveoase</p>
<p>Njálmálasj gaskostibme 4</p>
<p>Tjálalasj gaskostibme 4</p>
<p>Giella, kultuvrra ja girjálasjvuohta 5</p>
<p>Fága tijmmalåhko 5</p>
<p>Vuodotjehpudagá fágan 7</p>
<p>Máhtudakulme 2. jahkedáse maŋŋela 7</p>
<p>Máhtudakulme 4. jahkedáse maŋŋela 8</p>
<p>Máhtudakulme 7. jahkedáse maŋŋela 9</p>
<p>Máhtudakulme 10. Jahkedáse maŋŋela 10</p>
<p>Máhtudakulme Jå1 – åhpadusgárvedime åhpadusprográmma maŋŋela........................11</p>
<p>Máhtudakulme Jå2 – viddnofágalasj åhpadusprográmma maŋŋela 11</p>
<p>Máhtudakulme Jå2 – åhpadusgárvedime åhpadusprográmma maŋŋela 12</p>
<p>Máhtudakulme Jå3 – åhpadusgárvedime åhpadusprográmma maŋŋela 13</p>
<p>Máhtudakulme maŋŋela dábálasj máhtudaklasádusá åhp.prográmma – viddnofágalasj åhpadusprográmman 14</p>
<p>Árvustallam 16</p>
<p type="title" xml:lang="vep">OAHPPOPLÁDNA SÁMEGIELLA VUOSTASJGIELLAN</p>
<p type="title" xml:lang="deu">SÁMEGIELLA 1</p>
<p>Doajmmá bårggemáno 1. b. rájes jagen 2013 .</p>
<p>Mierreduvvam åhpaduslága njuolgadustjállagijn Sámedikkes 15.06.2013</p>
<p type="title">Fága ulmme</p>
<p>Sáme li akta álmmuk gudi årru Vuonan, Svierigin, Suoman ja Ruossjan, ja sámegiela tjadni álmmugav aktan rijkaj rájáj rastá. Sámegiela li almulasj unneplåhkogiellan Vuonan, Svierigin ja Suoman. Sámegielaj dile li sierralágátja guovlos guovlluj Sámen, måttij gielaj ja giellasuorgij. Sáme giela li ájnas kulturguodden, ja aktisasj árvo, åtsådallama ja máhtto doalvoduvvi buolvas buolvvaj gielaj baktu. Ulmmen le jut sámegiela galggi suodjaluvvat, nanniduvvat ja åvddånahteduvvat åbbålasj gaskostimgiellan rijkaj rájáj rastá.</p>
<p>Sámegiela åhpadibme galggá dahkat nav vaj máná ja nuora sáme kultuvrraj ja sebrudakiellemij sæbrru ja vaj kulturdádjadus, gaskostibme, bajedibme ja identitehta åvddånibme åhpadusán li guovdátjis. Åhpadus mij buorre guottojt åvdet sáme giellaj ja mij vielet giella- ja kultuvralasj moattelágásjvuodav majt oahppe åtsådalli, máhttá oahppáj vaddet moattekultuvralasj máhtudagáv. Kultuvralasj máhtudahka le aj diedet ja árvon adnet avtalágásj- ja sierralágásjvuodajt sáme sebrudagán. Sámegiellafáhka galggá liehket arvusmahttemin sámegielav åvddånahttet ja adnet duon dán aktijvuodajn ja arenájn. Buorre sámegiela máhtto vaddá válljimmáhttelisvuodajt mij gullu åhpadussaj, bargojda ja viessomájge åhpadussaj.</p>
<p>Sámegiella vuostasjgiella fága galggá åvddånahttet oahppe giellamáhtudagáv oahppe vaddásij ja ævtoj gáktuj. Njálmálasj tjehpudahka ja låhkåm- tjállemmáhtto li ietjastis ulmmen ja dárbulasj vuodon åhpatjit ja dádjadittjat divna fágajt juohkka jahkedásen. Fáhka galggá arvusmahttet låhkåm- ja tjállemhálov, ja åvddånahttet buorre oahppammáhttelisvuodajt.</p>
<p>Sámefága baktu oadtju oahppe moattelágásj tevstajt låhkåt. Fágan li vijdedum tækstadádjadus gånnå li njálmálasj, tjálalasj ja moattelágásj tevsta, gånnå jiedna ja tjálos aktan doajmmi. Oahppe galggi oahppat moattelágásj tevstajt låhkåt, ja fáhka galggá vásádusájt ja árvvaladdamav båktet. Åhpadusájgenisá galggi oahppe låhkåt ássjeprosájt ja tjáppagirjálasjvuodav, åvddånahttet lájttalis ájádallamav ja tækstahiståvrås vuojnojt oadtjot. Njálmálasj ja tjálalasj gaskostibme máhttá bágojt buktet ietjasa ájádusájda ja ietjasa vuojnojt ja árvustallamav åvdedittjat. Oahppe galggi ietja buvtadit tevstajt giedaj sissta ja digitála ræjdoj baktu ja gielav hiebadit moattelágásj hábmáj ja ulmmáj, vuosstájválldijda ja medijájda. Maŋenagá de aj oadtju máhttet tjiegŋodit tiemájt majt ietja li válljim ja sjaddat tjiehpebu fágalasj sisanov iehtjádijda gaskostit</p>
<p>Sámegiella vuostasjgiella åhpadus aktan åhpadusájn dárruj åvdet oahppe guovtegielak máhtudagáv. Sámegiela ja dárogiela fágajn li moadda aktisasj fáhkaoase, ja oahppijda guovtegielak åhpadusán le de danen luondulasj láhka aktijvuodajn dá guovte fágaj gaskan.</p>
<p>Sámegiela doajmmelis ano baktu oahppe åvddånahtti ietjasa giellamáhtov ja nanniji gielalasj jasskavuodav ja identitehtav. Sáme girjálasjvuoda ja duon dán sáme gielaj- ja giellasuorgij baktu máhtti oahppe ietjasa dádjadusáv oadtjot sámesebrudagá giella- ja kultuvralasj moattebelakvuoda birra. Fáhka máhttá aj vuosedit gåktu sáme árvo máhtti hiebaduvvat ja åvddånahteduvvat ådå vidjurijda ja ájggáj mij agev le rievddamin gå sáme kultuvra guovdásj árvojt bærrájgåhtsi. Diehto ietjá álggoálmmugij ja kultuvraj birra máhtti buktet ienep dádjadusáv ja árvvoadnemav iehtjádijs ja ietjasa kultuvrav buorebut dádjadit.</p>
<p type="title">Fága oajvveoase</p>
<p>Fáhka li juogeduvvam oajvveåsijda majda li máhtudakulme hábbmiduvvam. Oajvveoase dievddi nuppe nuppev ja vierttiji aktan gehtjaduvvat.</p>
<p>Fáhka le aktisasjfáhka divna joarkkaåhpadusá åhpadusprográmmajda. Åhpadus galggá danen hiebaduvvat vaj la oahppijda nav guoskavasj gå máhttelis duon dán åhpadusprográmman.</p>
<p>Sámegiella vuostasjgielan li máhtudakulme 2., 4., 7. ja 10 jahkedásij maŋŋela vuodoskåvlån ja joarkkaskåvlå Jå1, Jå2 ja Jå3 maŋŋela åhpadusgárvedim åhpadusprográmman. Viddnofágaj åhpadusprográmman li máhtudakulme dábálasj åhpadusmáhtudagá lasádusá maŋŋela.</p>
<p>Viddnofágalasj åhpadusprográmman sjaddá sámegiela tijmmalåhko tjoahkkáj Jå1 ja Jå2 binnep Jå1 åhpadusgárvedime åhpadusprográmman.</p>
<p>Gåvvå oajvveåsijs:</p>
<p>Jahkedásse</p>
<p>Oajvveoase</p>
<p xml:lang="vep">1.-10.</p>
<p>Jå1- Jå3</p>
<p>Njálmálasj</p>
<p>gaskostibme</p>
<p>Tjálalasj</p>
<p>gaskostibme</p>
<p>Giella, kultuvrra ja girjálasjvuohta</p>
<p type="title">Njálmálasj gaskostibme</p>
<p>Oajvveoasse njálmálasj gaskostibme  sisadná máhttet gulldalit, håladit ja ságastit duon dán aktijvuodajn. Gulldalit, håladit ja ságastit le oasse mijá árggabiejve sæbrástallamvuoges ja aj fágalasj aktijvuodas. Dá li guovdátjin sosiála, kultuvralasj ja fágalasj máhtudagán ja aj estetalasj åvddånbuktemin ja åtsådallamin.</p>
<p>Gulldalit le dåjmalasj dahko massta oahppe galggá oahppat ja dádjadit gå tjielggi, buohtastahttá ja árvustallá majt iehtjada javlli. Njálmálasj åvddånbuktema masi le gárvedam ja spontána njálmálasj avtastallamijs galggá oahppe åvddånahttet gaskostimtjehpudagáv ja åvddånbuktet máhtov, ájádusájt ja árvvalusájt báhkoboanndudagájn duon dán sjáŋŋarin. Sámegiela fáhkaj le sierra ávkken arvusmahttet oahppe báhkodádjadusáv ja sæmmi båttå oahppij giellaanov diedulattjan dahkat. Dát gájbbet jut oahppe gudi li sámegielaga gálggi oahppat gåktu ulmusj buoremus láhkáj sámegielav bisot ja åvddånahttá.</p>
<p>Njálmálasj gaskostibme le aj hiebadit gielav ja åvddånbuktemvuogijt gaskostimdilláj.</p>
<p type="title">Tjálalasj gaskostibme</p>
<p>Tjálalasj gaskostibme  le sámegiellaj låhkåt ja tjállet. Åhpadussaj gullu vuostasj låhkåm- tjállemoahppa ja vijddábut åvddånahttet låhkåm- ja tjállemoahpov avtatraják åvddånimijn maŋenagá ålles åhpadusájgen. Låhkåmåhpadus galggá arvusmahttet oahppe hálov ja tjehpudagáv lågåtjit ja tjálátjit, ja dási gullu oahppe galggi duon dán lágásj tevstajt låhkåt, åhpatjit ja åtsådalátjit. Låhkåmåhpadus galggá oahppev diedulattjan dahkat ietjas åvddånahttemij lågåtjit ja tjálátjit</p>
<p>Tjálalasj gaskostibme åvddånahteduvvá dan baktu gå barggá giela hámijn ja struktuvrajn, ja gå barggá duojna dájna sjáŋŋarijn gånnå maŋenagá båhti ienep gájbbádusá dádjadittjat aktijvuodajt tevsta hámes ja dåjmas.</p>
<p>Tjállem le åvddånbuktet, divudit ja gaskostit ájádusájt ja vuojnojt duon dán lágásj tevstajn ja sjáŋŋarijn. Aktiduvvam tevsta le luondulasj oase majt oahppe galggi låhkåt ja hábbmit. Buorre tjálalasj gaskostibme gájbbet buorre báhkoboanndudagáv, máhtudagáv ja tjehpudagáv gåktu tevstajt hábbmit, grammatihkas ja tjállemvuoges, ja gåktu tevstajt hiebadit ulmmáj ja vuosstájválldijda.</p>
<p type="title">Giella, kultuvrra ja girjálasjvuohta</p>
<p>Oajvveoasse Giella, kultuvrra ja girjálasjvuohta  le sáme giella- ja tækstakultuvra birra. Oahppe galggi ietjas dádjadusáv åvddånahttet sáme gielas ja girjálasjvuodas, ja oahppat gåktu giella ja tæksta le ájgij milta rievddam ja vilá le rievddamin. Oajvveoasen le aj giela ano birra sáme kultuvra, iellemvuoge ja árbbedábálasj máhtudagá birra, ja moallánakåhpa ja báhkoboanndudagá vijddánime birra. Åhpadus galggá oahppev diedulattjan dahkat ietjas giellaåhpa ja guovtegielakvuoda birra, ja buktet jasskavuodav ietjas kultuvra gáktuj.</p>
<p>Oahppe galggi máhtudagájt oadtjot sáme giela ja giellasuorgij birra, giela ano ja giela vuogáda birra. Dát sihtá javllat barggat systemáhtalattjat bágoj såjådim- ja suorgudimhámij.  Grammatihka åhpan le luondulasj álgget báhkohámij dagu verbaj ja substantijvaj såjådimij. Muhtem oasse sámegielaj giellastruktuvras ja grammatihkas li ietjálágátja sáme gielas giellaj, ja åhpadusán viertti dát vieleduvvat ja iesjguhtik gielajda hiebaduvvat.</p>
<p>Oahppe galggi bessat sáme subtsastimdábij ja sáme girjálasjvuodajn ja tjállij oahpásmuvvat. Sij galggi låhkåt ja ájádallat oasev åvdep ja dálásj ájge girjálasjvuodas duon dán sjáŋŋaris. Sij  galggi oadtjot máhttelisvuodav sáme ja álggoálmmukgirjálasjvuodav låhkåt ja vásedit. Duodden galggi sij sjaddat diedulattjan sáme tækstahiståvrå árbbedábij hárráj buohtastahtte vuojnojs dálásj ájge ja åvdep gaskan, ja ålggobelak vájkkudusáj. Gå li moadda sámegiela ja giellasuorge de la ájnas máhttet muhtem oasev gielaj aktisasjvuodajs ja muhtemav dåj ietjá gielaj giellahámijs.</p>
<p type="title">Fága tijmmalåhko</p>
<p>Akta tijmma le 60 minuhta: MÁNÁJDÁSEN</p>
<p>1.-4. jahkedásijn: 642 tijma</p>
<p>5.-7.  jahkedásijn : 312 tijma</p>
<p xml:lang="deu">NUORAJDÁSEN</p>
<p>8.-10. JAHKEDÁSIJN: 284 tijma</p>
<p xml:lang="deu">OAHPPOGÁRVEDIME ÅHPADUSPROGRÁMMA</p>
<p>Jå1: 103 tijma</p>
<p>Jå2: 103 tijma</p>
<p>Jå3  : 103 tijma</p>
<p xml:lang="deu">VIDDNOFÁGALASJ ÅHPADUSPROGRÁMMA</p>
<p>Jå1: 45 tijma</p>
<p>Jå2  : 45 tijma</p>
<p xml:lang="deu">LASÁDUS DÁBÁLASJ OAHPPOMÁHTUDAHKAJ VIDDNOFÁGALASJ ÅHPADUSPROGRÁMMAN</p>
<p>Jå3: 219 tijma</p>
<p type="title">Vuodotjehpudagá fágan</p>
<p>Vuodotjehpudagá fágan li integreriduvvam máhtudakulmijda gånnå da li maŋen åvddånahttemin ja oassen fáhkamáhtudagás. Sámegiella vuostasjgiella fágan dádjaduvvá vuodotjehpudagá náv:</p>
<p>Njálmálasj tjehpudagá   Sámegiella vuostasjgiella fágan le máhttet gulldalit, håladit ja ságastit ja máhttet gielav hiebadit ulmmáj ja vuosstájválldáj. Dát le ækton iehtjádij gaskostibmáj sosiála avtastallamij, barggoiellemin ja almulasj oassálasstemij.</p>
<p>Njálmálasj tjehpudagá sámegielan åvddånahteduvvi gå dåjmalattjat gulldal, ja dåjmalattjat bágov válldá hæhkkat ja gárveduvvam, ja gå systemáhtalattjat barggá njálmálasj sjáŋŋarij ja strategijaj maŋŋálakkoj gássjelap gulldalim- ja sáhkadilijn. Dási gullu vijddábut dåjmalattjat gulldalit, dádjadit ja dágástallat vijddáp ja gássjelap tiemájt ja ássjijt.</p>
<p>Njálmálasj tjehpudagá sisadno le aj máhttet dádjadit aktijvuodajt bæjválasj giela, sjárgoŋŋaj ja mierredum giellaano gaskajn. Guovtegielakvuodan sihtá dát javllat liehket diedulattjan giela sierralágásjvuoda birra ja man ájnas la máhttet gielav adnet nav vaj sámegielaga sæmmi guovlos aj máhtti dádjadit dav mij javladuvvá. Sæmmi båttå hæhttu ulmusj gæhttját máhttelisvuodajt kreatijva kåvddåIånudallamijda oattjotjit sierra vájkkudusájt, gånnå bágo ja moallánagá lånudaláduvvi gielaj gaskan, mij le ietjá gå giellasegadibme.</p>
<p>Máhttet tjállet   sámegielfágan le máhttet åvddånbuktet ávkálasj láhkáj ja iehtjádij gaskostit tjállemgiela baktu. Dát la aj vuohke majna åvddånahttá ja struktureri ájádusájt, ja vuohken man baktu åhpa. Dát sihtá javllat dahkat tevstajt ma gaskosti, ja majn li buorre struktuvrra ja aktijvuoda.</p>
<p>Tevstajt tjállet moattet sjáŋŋaris sæjnnusij ja páhppárij le suorgge gånnå sámegielfágan ja dárofágan li sierra aktisasj åvdåsvásstádussan. Dát merkaj máhttet plánit, hábbmit ja tevstaj barggat duot dát gássjelisvuoda dásijs ja ávkálasj gielajn ulmmáj ja vuosstájválldáj hiebadahttet. Tjállemtjehpudagáv åvddånahttet sámegielan le aj systemáhtalattjat barggat formála tjállemtjehpudagájn, tækstamáhtudagájn ja duojna dájna tjállemstrategijajn. Fáhkaj gullu aj máhttet sámegiellaj åvddånbuktet vissásappot.</p>
<p>Máhttet låhkåt   sámegielfágan le máhttet vuojnojt oadtjot tevstajs iesjguhtik sjáŋŋarijs åvdep ja dálásj ájges. Dát le mielas berustallat tevstajs, ja dádjadit iehtjádij ájádusájt, iellemav, åtsådallamijt ja dahkamtjehpudagáv. Dát merkaj aj diedojt gávnnat ja ájádallamvuogijt dádjadit ja duon dán tevstaj åvddånbuktemijs sæjnnusijn ja páhppárijn ja máhttet iesjrádálattjat árvustallat lågåduvvam tevstajt. Åvddånahttem tjuovvu vuostasj låhkåmåhpas ja álkkes tevstaj dádjadusás dasi jut máhttet dádjadit, tjielggit, guoradallat ja árvustallat maŋŋálakkoj gássjelap tevstajt duot dát sjáŋŋaris.</p>
<p>Låhkåmtjehpudagá åvddånahttem sámegielfágan le aj systemáhtalattjat barggat ulmmáj hiebaduvvam låhkåmstrategijaj ja duoj dáj tevstaj fágan.</p>
<p>Máhttet riekknit  sámegielfágan le tjielggit ja dádjadit diedojt tevstajn gånnå li tálla, stuorrudagá jali geometrijak gåvvusa. Dát sisadná máhttet árvustallat, ájádallat ássje hárráj ja gaskostit avtadahtedum tevstajt dagu gráfalasj åvddånbuktemijt, tabellajt ja statistihkajt.</p>
<p>Riekknimtjehpudagá åvddånahttem fágan gájbbet systemáhtalasj bargov matematihka buojkuldagájt oahppat tállaj åvddånbuktemij baktu, mihttim- ja riekknimvuogijt sámegiellaj ja dát sihtá javllat dahkat åbbålasj vuojnov maŋenagá gájbbediddje tevstajs gånnå duot dát åvddånbuktemvuoge vierttiji aktijvuodajda dádjaduvvat.</p>
<p>Digitála tjehpudagá  sámegielfágan le adnet digitála ræjdojt, medijajt ja resursajt nannitjit giellaåhpadusáv, diedojt viedtjat ja giehtadallat, dahkat ja redigerit duov dáv tevstav ja iehtjádij gaskustallat. Dán aktijvuodan le ájnas máhttet árvustallat ja gáldojt adnet diedulattjat. Digitála ræjdo rahpi moattelágásj vuogijt gielajt oahppat ja vaddi máhttelisvuodajt anátjit, åvddånahtátjit ja juogátjit sáme árbbedábálasj diedojt ja åtsådallamijt. Digitála ræjdo máhtti doarjjot ja åvddånahttet oahppe gaskostim ja åvddånbuktem tjehpudagájt.</p>
<p>Digitála tjehpudagáv åvddånahttet le oassen låhkåm- ja tjállemåhpadusás sámegielfágan ja dát sisadná gávnnat, adnet ja maŋenagá árvustallat ja sievedit digitála gáldojda tevstajn. Ja dási aj gullu åvddånahttet diedojt tjállerievtesvuodaj ja persåvnnåsuodjalime birra, ja aj lájttálisát árvustallat ja iesjrádálasj liehket mij gullu digitála gáldoj gáktuj.</p>
<p type="title">Fága máhtudakulme</p>
<p type="title">Máhtudakulme 2. jahkedáse maŋŋela</p>
<p type="title">Njálmálasj gaskostibme</p>
<p>Åhpadusá ulmme le oahppe galggá máhttet</p>
<list><p type="listitem">gulldalit, vuoro milta bágov válldet ja iehtjádij máhttet ságastallat ja vásstedit</p>
<p type="listitem">tevstaj gulldalit ja daj birra ságastallat</p>
<p type="listitem">diedojt gulldalit, dádjadit, mujttalit ja aktidit</p>
<p type="listitem">ståhkat, gåvådallat ja gæhttjaladdat rijmaj, rytmaj, giellajienaj, stávvalij, mávsulasj gárgadisáj ja bágoj</p>
<p type="listitem">ságastallat gåktu bágoj válljim, jiednadibme åvddånbuktá sierra vuojnojt</p>
<p type="listitem">avtatrajes subtsastit vásádusájs ja åtsådallamijs</p>
<p type="listitem">åvddånbuktet ietjas dåbdojt ja vuojnojt</p>
<p type="listitem">åvddånbuktet ietjas tækstavásádusájt bágoj, tjuorggusij, lávllagij ja ietjá estetalasj åvddånbuktemij baktu</p>
</list><p type="title">Tjálalasj gaskostibme</p>
<p>Åhpadusá ulmme le oahppe galggá máhttet</p>
<list><p type="listitem">vuosedit dádjadusáv giellajiednadimij ja bokstávav gaskan ja hållamgiela ja tjállemgiela gaskan</p>
<p type="listitem">jienajt aktij biedjat bágojda ja bágojt juohket stávvalijda</p>
<p type="listitem">låhkåt stuorra ja smávva prienntiduvvam bokstávajt</p>
<p type="listitem">låhkåt álkkes tevstajt vaj dádjat mij la tjáleduvvam páhppárijn ja sæjnnusijn</p>
<p type="listitem">ávkkit ietjas diedojt ja åtsådallamijt tevstaj sisanov dádjadittjat ja moalgedimijt buktet</p>
<p type="listitem">tjállet gárgadisájt stuorra ja smávva bokstávaj ja tjuokkajt biedjat ietja giehtatjállagijn ja tjállembievdijn</p>
<p type="listitem">tjállet álkkes ja oahpes bágojt vigij dagá</p>
<p type="listitem">barggat dåjmalattjat tjuorggusij ja tjállemij gå låhkåm la</p>
<p type="listitem">tjállet girjaj milta álkkes gárves tevstajs ja ietjá tjállemgáldojs</p>
</list><p type="title">Giella, kultuvrra ja girjálasjvuohta</p>
<p>Åhpadusá ulmme le oahppe galggá máhttet</p>
<list><p type="listitem">ságastit verbaj, substantijvaj ja adjektijvaj birra</p>
<p type="listitem">dåbddåt ja adnet sjåpkaduvvam bágojt ja adnet muhtem dábálamos báhkosuorgudimijt</p>
<p type="listitem">tállajt låhkåt ja adnet gå gaskustalli</p>
<p type="listitem">ságastit muhtem bágoj birra ietjas giellasuorgen sieradussan ietjá giellasuorgijs</p>
<p type="listitem">adnet lagámus berulattjaj nammadusájt</p>
<p type="listitem">ságastit muhtem oahpes moallánagáj ja dábálasj javllamusáj birra</p>
<p type="listitem">ságastit gåktu muhtem bágo ja gåvå vájkkudi sisanov gåvvågirjijn ja ietjá gåvvåmediajn</p>
<p type="listitem">ságastit persåvnåj, iellij ja dáhpádusá birra sáme subttsasijn ja dåbddåt muhtem juojgajt iellij birra</p>
<p type="listitem">gávnnat tjáppagirjálasjvuodav ja ássjegirjálasjvuodav bibliotehkajn ietjas låhkåmijda</p>
</list><p type="title">Máhtudakulme 4. jahkedáse maŋŋela</p>
<p type="title">Njálmálasj gaskostibme</p>
<p>Åhpadusá ulmme le oahppe galggá máhttet</p>
<list><p type="listitem">gulldalit, mujttalit, tjielggit ja árvvaladdat sisanov njálmálasj tevstajn</p>
<p type="listitem">adnet nuoges báhkoboanndudagáv åvddånbuvtátjit diedojt, åtsådallamijt, vásádusájt, dåbdojt ja ietjas vuojnojt</p>
<p type="listitem">avtastallat iehtjádij stågadahttijn, dramatiserimij, ja ságastallamij ja dágástallamij baktu</p>
<p type="listitem">tjuovvolit iehtjádij oajvvadusájt fágalasj ságastimijn ja tjielggim- ja tjiegŋodimgatjálvisájt buktet</p>
<p type="listitem">målsudahkes jiednadimijt ja gielav åvddånbuktet gå tevstajt låhki</p>
</list><p type="title">Tjálalasj gaskostibme</p>
<p type="title">Åhpadusá ulmme le oahppe galggá máhttet</p>
<list><p type="listitem"><span>tevstajt duolla, avtatrajes ja dádjadusájn låhkåt  </span></p>
<p type="listitem">dåbddåt ja adnet gielalasj vájkkudimnævojt duola dagu gærddádusájt, vuosstebielijt ja álkkes gielalasj gåvåjt</p>
<p type="listitem">låhkåt, árvvaladdat ja ságastit ietjas ja iehtjádij</p>
<p type="listitem">gávnnat diedojt moattebelak tevstajs sæjnnusijn ja páhppárijn</p>
<p type="listitem">tjállet avtatraják ja doajmme giehtatjállagijn, ja adnet boallobievdev gå ietja tjálli</p>
<p type="listitem">tjállet álkkes subtsastim, gåvvididdje, árvvaliddje ja tjuottjodiddje tevstajt</p>
<p type="listitem">adnet duon dán lágásj tjállagijt ja tevstajt buojkulvissan ietjas tjállemij</p>
<p type="listitem">hábbmit tevstajt bajelttjállagijn, álgojn, oajvveåsijn ja låhpadimijn</p>
<p type="listitem">dahkat tevstajt ma aktidi bágojt, jienajt ja gåvåjt, digitála ræjdoj ja</p>
<p type="listitem">oahppat målsudahkes báhkoválljimav ja gárgadisdahkamav ietja</p>
<p type="listitem">åhtsåt diedojt, dahkat, vuorkkit ja viedtjat tevstajt digitála ræjdoj.</p>
<p type="listitem">adnet bibliotehkav ja internehtav gávnatjit diedojt ietjas tjállemij ja låhkåmij</p>
</list><p type="title">Giella, kultuvrra ja girjálasjvuohta</p>
<p type="title">Åhpadusá ulmme le oahppe galggá máhttet</p>
<list><p type="listitem"><span>dåbddåt diftåŋŋaj oanedimijt ja vokálaj målssusimijt ja dábálamos dássemålssusimijt gånnå dá gávnnuji  </span></p>
<p type="listitem">såjådit muhtem verbajt ja substantijvajt</p>
<p type="listitem">ságastit vuodotállaj, rájddotálla ja tjoahkketállaj birra</p>
<p type="listitem">dåbddåt álkkes suorgudisgehtjusijt</p>
<p type="listitem">tjielggit gåktu ulmusj giellaanojn máhttá nuppij væhttsá liehket ja nuppijt rámmpot</p>
<p type="listitem">ságastit giela, giellasegadimij ja moattegielakvuoda birra</p>
<p type="listitem">gulldalit álkkes tevstajt dåjs ietjá sámegielajs ja dåbddåt muhtem moallánagájt ja bágojt.</p>
<p type="listitem">adnet berajnamájt  (bærástit oahppat)</p>
<p type="listitem">gulldalit árbbedábálasj subttsasijt, sáhkadit sáme subtsastimvuogij birra ja adnet dákkár subttsasijt arvusmahttemij ietjas bargguj</p>
<p type="listitem">ságastit juojggusij, lávllagij, Gáritjisá, divtaj, subttsasij ja dålusj subttsasij</p>
<p type="listitem">ságastit sisano ja háme birra tevstajn</p>
<p type="listitem">åvddånbuktet ietjas ájádusájt ja vásádusájt mánáj girjálasjvuodas, teáhterijs, filmajs, dáhtáspelajs ja TV-prográmmajs</p>
</list><p type="title">Máhtudakulme 7. jahkedáse maŋŋela</p>
<p type="title">Njálmálasj gaskostibme</p>
<p>Åhpadusá ulmme le oahppe galggá máhttet</p>
<list><p type="listitem">gulldalit iehtjádij ja sijá árvvalusájs vijddábut sieradit vuojnojt ja duohtavuodajt</p>
<p type="listitem">åvddånbuktet ja tjielggit ietjas vuojnojt ja iehtjádij vuojnojt roaddut</p>
<p type="listitem">oavdástallat duon dán giellarållan drámá, låhkåmij ja åvddånbuktemij baktu</p>
<p type="listitem">adnet musikálalasj åvddånbuktemijt ja gåvåjt gå oavdástalli ja åvddånbukti</p>
<p type="listitem">åvddånbuktemijn adnet báhkoboanndudagáv mij la hiebaduvvam gaskostime dilijda</p>
<p type="listitem">åvddånbuktet fáhkaássjijt ma li hiebaduvvam ulmmáj ja vuosstájválldáj, digitála ræjdoj ja aj daj dagá</p>
<p type="listitem">árvustallat iehtjádij njálmálasj åvddånbuktemijt fáhkaævtoj milta</p>
</list><p type="title">Tjálalasj gaskostibme</p>
<p type="title">Åhpadusá ulmme le oahppe galggá máhttet</p>
<list><p type="listitem">låhkåt moattelágásj tevstajt iesjguhtik sjáŋŋaris ja árvvaladdat tevstaj sisanov ja hámev</p>
<p type="listitem">refererit, tjoahkkájgiesset ja árvvaladdat tevsta oajvveássjijt</p>
<p type="listitem">dádjadit ja tjielggit diedojt moattet åvddånbuktemvuogijs moattebelak tevstan</p>
<p type="listitem">máhttet guovdásj njuolgadusájt grammatihkan ja tjállemvuogen ja tjállet tevstaj ma målsudahkes gárgadistjerdaj ja dåjmalattjat tjállemmerkajt adnet</p>
<p type="listitem">tjállet aktijtjanádum vuogijn persåvnålasj ja dåjmalasj giehtatjállagijt, ja boallobievdev dåjmalattjat</p>
<p type="listitem">tjállet tevstajt gånnå tiebmá boahtá tjielggasit åvddån ja aktijvuodav oadtjot gárgadisáj ja tækstaåsij gaskan.</p>
<p type="listitem">tjállet subtsastiddje, gåvvididdje, árvvaliddje ja tjuottjodiddje tevstajt buojkulvistevstajt ja ietjá gáldoj milta, ja hiebadit ietjas tevstajt ulmmáj ja vuosstájválldáj.</p>
<p type="listitem">fágalasjævtoj milta buktet árvvaladdamijt iehtjádij tevstajda ja ietjas tevstajt divudit iehtjádij árvvaladdamij maŋŋela</p>
<p type="listitem">jårggålit álkkes tevstajt dáros sábmáj</p>
<p type="listitem">adnet digitála gáldojt ja ræjdojt tjálátjit moattebelak tevstajt hypersievedusáj ja moattelágásj estetalasj vájkkudimnævoj</p>
<p type="listitem">válljit ja árvustallat diedojt bibliotehkas ja digitála diehtogáldojs</p>
</list><p type="title">Giella, kultuvrra ja girjálasjvuohta</p>
<p type="title">Åhpadusá ulmme le oahppe galggá máhttet</p>
<list><p type="listitem">buktet buojkulvisájt njálmálasj ja tjálalasj giela avtalágásjvuodajt ja sieradusájt</p>
</list><list><p type="listitem">såjådit substantijvajt avtalåhkuj ja moattelåhkuj</p>
<p type="listitem">såjådit verbajt dálásjájggáj (presens) ja preterihttaj (vássámájggáj) ja dåbddåt imperatijva-, kondisjonalishámijt daj sámegielajn gånnå dá gávnnuji</p>
<p type="listitem">adnet dábálasj báhkosuorgudimijt, sjoappkabágojt ja muhtem suorgudisgehtjusijt</p>
<p type="listitem">dåbddåt refleksijva ja resiproka pronomenijt</p>
<p type="listitem">tjadádit vuodulasj gárgadisanalyjsav gávnatjit subjektav, værbálav ja objektav ja vuosedit gåktu tæksta le dagádum grammatihka ja tækstamáhtudagá baktu</p>
<p type="listitem">ságastit oajvvesieradusáj birra sámegielan ja dárogielan ja gåktu ieneplåhkogiella sámegielav vájkkudahttá ja árvvaladdat ietjas giellaano birra</p>
<p type="listitem">árvvaladdat gåktu giella máhttá åvddånbuktet ja guottojt buktet ájnegis ulmutja ja ulmusjjuohkusa birra.</p>
<p type="listitem">muhtem oasev dádjadit ietjá sámegielas ja sáhkadit ietjá sámegiellaj</p>
<p type="listitem">ságastallat bájkkenamáj birra</p>
<p type="listitem">adnet bágojt ja moallánagájt ma gulluji árbbedábálasj diedojda</p>
<p type="listitem">ságastit dijdaj birra, báhkovádjasij ja nárridime birra.</p>
<p type="listitem">åvddånbuktet ietjas vuojnojt ulmutjij, dáhpádusáj ja tiemáj birra målsudahkes mánáj- ja nuorajgirjálasjvuodan</p>
<p type="listitem">diehtet dahkke- ja tjállerievtesvuodaj birra gálldoadnemijn</p>
<p type="listitem">adnet moattelágásj digitála ja páhperbáhkogirjijt</p>
</list><p type="title">Máhtudakulme 10. jahkedáse maŋŋela</p>
<p type="title">Njálmálasj gaskostibme</p>
<p>Åhpadusá ulmme le oahppe galggá máhttet</p>
<list><p type="listitem">gulldalit, tjoahkkájgiesset oajvvesisanov ja guoskavasj diedojt viedtjat njálmálasj tevstajs.</p>
<p type="listitem">ságastallat háme ja sisano birra girjálasjvuodajn, teáhterijn, ja filmajn ja åvddånbuktet dålkkudim låhkåmav ja drámátiserimav</p>
<p type="listitem">oassálasstet dágástallamij vuodustim vuojnoj ja ássjásjguoskavasj tjuottjodusáj</p>
<p type="listitem">åvddånbuktet fáhkaássjijt mávsulasj ano baktu digitála ræjdojs ja ietjá medijajs</p>
<p type="listitem">árvustallat ietjas ja iehtjádij njálmálasj åvddånbuktemijt fágalasj ævtoj</p>
</list><p type="title">Tjálalasj gaskostibme</p>
<p type="title">Åhpadusá ulmme le oahppe galggá máhttet</p>
<list><p type="listitem">máhttet stuoráp tækstaålludisájt sæjnnusijn ja páhppárijn gávnnat, avtastahttet ja árvustallat gávnatjit guoskavasj diedojt fáhkabargguj</p>
<p type="listitem">låhkåt, mujttalit sisanov ja tiemájt gávnnat tevstajn duot dát sjáŋŋaris ja åvddånbuktet máhttelis dålkkumijt</p>
<p type="listitem">dåbddåt vájkkudimnævojt suohttasijn, delbastimijn, vuosstebielijn ja buohtastahttemijn, symbåvlåjn ja gielalasj gåvåjn ja dájt adnet ietjas tevstajn</p>
<p type="listitem">tjállet sjuggelis, diededimes, árvvalatte ja tjuottjodahkes vuojnojt ma li hiebadahtedum vuosstájválldáj, ulmmáj ja diededimnævvuj</p>
<p type="listitem">tjállet duon dán lágásj tevstajt buojkulvistevstaj ja ietjá gáldoj milta</p>
<p type="listitem">tevstajt jårggålit dáros sábmáj</p>
<p type="listitem">plánit, hábbmit ja dahkat ietjas tevstajt giedaj ja digitála ræjdoj ja bargadahttijn aktelattjat árvustallat kvalitehtav giella- ja tækstamáhtudagá gáktuj</p>
<p type="listitem">åvddånbuktet máhttet målsudahkes báhkoboanndudagájn ja máhttet tjállemvuogev, gárgadisájt dahkat ja tækstatjadnasimev</p>
<p type="listitem">integrerit, mujttalit ja siterit guoskavasj gáldojt dárkkelatte láhkáj gånnå dát le ávkálasj</p>
</list><p type="title">Giella, kultuvrra ja girjálasjvuohta</p>
<p type="title">Åhpadusá ulmme le oahppe galggá máhttet</p>
<list><p type="listitem">tjielggit dássemålssusimev/vokállarievddadimijt</p>
<p type="listitem">máhttet vuodulasj værbbasåjådimev indikatijvan, imperatijvan ja kondisjonálisin ja dåbddåt sámegielaj potensiálishámijt ma gávnnuji</p>
<p type="listitem">máhttet vuodulasj nomensåjådimev avta- ja moattelågon</p>
<p type="listitem">hiebadimsåjådimev (kongruensav) máhttet tállabágoj, pronomenij ja substantijvaj gaskan</p>
<p type="listitem">máhttet grammatihka termajt ma subtsasti giela vidjurijt</p>
<p type="listitem">dágástallat giellasujto birra ja gåktu giella åvddånahttá</p>
<p type="listitem">dåbddåt retorihkalasj hásstalimvuogijt ja tjuottjodimvuogijt</p>
<p type="listitem">ságastallat moattegielakvuoda ja moattekultuvrakvuoda birra</p>
<p type="listitem">subtsastit giellaguovloj birra Sámen ja identifiserit sámegielajt suoma-ugraralasj giellan</p>
<p type="listitem">tjielggit makkár rievtesvuoda le sámegielaj hárráj</p>
<p type="listitem">låhkåt álkkes tevstajt avta ietjá sámegiellaj ja ságastallat avtalágásjvuodas ja sieradusáj birra ietjas giela gáktuj</p>
<p type="listitem">subtsastit sáme girjjetjállij ja klássihkkárij birra sáme girjálasjvuodan</p>
<p type="listitem">låhkåt ietjá álggoálmmuktevstajt ja buohtastahttet dájt sáme tevstaj</p>
<p type="listitem">gåvådit aktandåjmav estehtalasj vájkkudimnævoj gaskan moattebelak tevstajn ja árvvaladdat gåktu mij vájkkuduvvap jienajs, gielas ja gåvåjs</p>
<p type="listitem">åvddånbuktet båhtusijt tjiegŋodimijs ietjas válljiduvvam tiemás juogo dal girjjetjállijs, girjálasjvuoda tiemás jali gielalasj tiemás, ja vuodostit tevsta ja tiemá válljimav</p>
<p type="listitem">tjielggit ja adnet vuodulasj prinsihpajt persåvnnåsuodjalimev ja tjállerievtesvuodajt tevstaj adnemijda ja almodibmáj</p>
</list><p type="title">Máhtudakulme Jå1 – oahppogárvedime åhpadusprográmma maŋŋela</p>
<p type="title">Máhtudakulme Jå2 – viddnofágalasj åhpadusprográmma maŋŋela</p>
<p type="title">Njálmálasj gaskostibme</p>
<p>Åhpadusá ulmme le oahppe galggá máhttet</p>
<list><p type="listitem">gulldalit ja vuosedit rabásvuodav iehtjádij tjuottjodimijda, ja dágástallamijn adnet guoskavasj ja ássjálasj sivájt tjuottjodimijda</p>
<p type="listitem">máhttet retorihkalasj hásstalimvuogijt adnet åvddånbuvtedahttijn</p>
<p type="listitem">fágalasj máhtudagáv ja moallánagájt adnet ságastallamijn tevsta ja giela birra</p>
<p type="listitem">aktidit auditijvalasj, tjálalasj ja visuála åvddånbuktemvuogijt ja moattelágásj digitála ræjdojt åvddånbuvtedahttijn</p>
<p type="listitem">fágalasj máhtudagáv adnet fáhkaterminologijas ietjas åhpadusprográmmas ságastimijn, dágástallamijn,  ja åvddånbuktemijn skåvlå, sebrudagá ja barggoiellema birra</p>
<p type="listitem">máhttet duov dáv rållav ságastallamijn, dágástallamijn, dramatiserimijn ja åvddånbuktemijn</p>
</list><p type="title">Tjálalasj gaskostibme</p>
<p type="title">Åhpadusá ulmme le oahppe galggá máhttet</p>
<list><p type="listitem">låhkåt guoskavasj ájggegávdanis tevstajt, tjáppagirjálasjvuodav ja ássjeprosáv, ja árvvaladdat sisano, háme ja ulme birra</p>
<p type="listitem">máhttet åvddånbuktet tjuottjodimijt iehtjádij tevstajn ja ietja tjállet tjuottjodimtevstajt</p>
<p type="listitem">tevstajt tjállet tiemáj ja fáhkaterminologijajn mij la hiebadum ietjas åhpadusprográmmaj duon dán buojkulvistevstaj milta</p>
<p type="listitem">tjállet sjuggelis tevstajt duojna dájna gielalasj vájkkudimnævoj</p>
<p type="listitem">jårggålit tevstajt dáros sábmáj ja ságastallat hásstalusáj birra gå ådåsis dikti ja jårggåla</p>
<p type="listitem">adnet duov dáv estehtalasj vájkkudimnævojt ja åvddånbuktemvuogijt moattebelak tevstajn</p>
<p type="listitem">árvustallat ja divudit ietjas tevstajt fágalasj ævtoj</p>
<p type="listitem">hiebadit gielav ja åvddånbuktemvuogev duon dán tjállemdilijn skåvlån, sebrudagán ja barggoiellemin</p>
<p type="listitem">viedtjat, árvustallat ja adnet fáhkaássjijt digitála gáldojs ietjas tevstaj bargon ja tjuovvot  persåvnnåsuodjalim ja tjállerievtesvuodaj njuolgadusájt</p>
</list><p type="title">Giella, kultuvrra ja girjálasjvuohta</p>
<p type="title">Åhpadusá ulmme le oahppe galggá máhttet</p>
<list><p type="listitem">máhttet verbajt ja nomenijt såjådit</p>
<p type="listitem">suorgudisgietjijt adnet ja tjielggit gåktu ådå bágo ja terma sámegielan åvddånahteduvvi ja gåktu luojkasbágo hiebaduvvi</p>
<p type="listitem">gåvådit sámegiela grammatihkalasj sierralágásjvuodajt ja buohtastahttet ietjá gielaj ja tjielggit makkár vájkkudusájt dát buktá jårggålibmáj</p>
<p type="listitem">dágástallat iednegiella, vuostasjgiella, guovtegielakvuohta buojkuldagájt ja árvvaladdat buorre bielijt ja hásstalusájt moattegielak sebrudagájn</p>
<p type="listitem">adnet bágojt ja moallánagájt ma gulluji árbbedábálasj æládusájda ja ådåájggásasj barggoiellemij</p>
<p type="listitem">låhkåt válljiduvvam tevstajt maŋŋela jage 1995 ájggegávdas, ja dajt kulturhiståvrålasj aktijvuodajn guoradallat ja árvvaladdat giela ja sisano birra</p>
<p type="listitem">gåvådit duov dáv båvva- ja subtsastimvuogijt ja buojkulvisájt buktet kultuvrramålssusimijs båvajn ja subttsasijn ietjá álmmuktjerdajs</p>
<p type="listitem">tjielggit vijddát gielalasj vájkkudimnævojs ja dárkkelit tjielggit makkár doajmma dajn le.</p>
</list><p type="title">Máhtudakulme Jå2 – oahppogárvedime åhpadusprográmma maŋŋela</p>
<p type="title">Njálmálasj gaskostibme</p>
<p>Åhpadusá ulmme le oahppe galggá máhttet</p>
<list><p type="listitem">gulldalit,  árvustallat ja lájddijiddje tsuojggidusájt buktet iehtjádij njálmálasj åvddånbuktemijda</p>
<p type="listitem">adnet máhttet retorihkalasj hásstemvuogijs dágástallamijn ja åvddånbuktemijn</p>
<p type="listitem">åvddånbuktet sámefágalasj tiemájt ja árvvaladdat åvddånbuvteduvvam fáhkaássjev</p>
<p type="listitem">gaskostit fáhkasisanov duolla ja adnet digitála mediajt ja ræjdojt gaskostimen</p>
</list><p type="title">Tjálalasj gaskostibme</p>
<p type="title">Åhpadusá ulmme le oahppe galggá máhttet</p>
<list><p type="listitem">låhkåt ja analyserit tevstajt duot dát sjáŋŋaris dádjadittjat tevstaj gatjálvisájt ja dajt árvojt ma dájs åvddånbåhti</p>
<p type="listitem">tjállet tevstajt majn li tjielgga ájggomusá, buorre struktuvrra ja aktijvuohta</p>
<p type="listitem">tjállet sjuggelis, diehtojuohkálasj ja tjuottjodis tevstajt</p>
<p type="listitem">adnet suorgudisgietjijt ja luojkasbágojt ietjas tevstajn</p>
<p type="listitem">máhttet åvddånbuktet báhkoboanndudagájn ja gielalasj hábbmimnjuolgadusájt máhttet</p>
</list><p type="title">Giella, kultuvrra ja girjálasjvuohta</p>
<p type="title">Åhpadusá ulmme le oahppe galggá máhttet</p>
<list><p type="listitem">gåvådit báhkoklássajt ja dágástallat morfologijav ja syntaksav</p>
<p type="listitem">tjielggit sáme tjállemgiela histåvråv</p>
<p type="listitem">gulldalit álkkes tevstajt ietjá sámegielajda ja ságastallat avtalágásjvuodaj ja sieradusáj birra</p>
<p type="listitem">tjielggit Sámelága giellanjuolgadusájt ja árvvaladdat gåktu sáme gielaj bisodit boahtteájgijda</p>
<p type="listitem">árvvaladdat gåktu skåvllå, sebrudahka ja barggoiellem máhttá guovtegielakvuodav doarjjot</p>
<p type="listitem">låhkåt muhtem válljiduvvam tevstajt maŋŋela jage 1965 ájggegávdas, ja dajt kulturhiståvrålasj aktijvuodajn guoradallat ja árvvaladdat giela ja sisano birra</p>
<p type="listitem">ságastallat sáme girjálasjvuodahiståvrå oajvveguhttalij birra ja tjielggit juojgosdábijt ja juojggusij sajev, árvov ja dilev dálla ja åvddåla</p>
<p type="listitem">tjielggit tjuottjodusájt ássjeprosátevstajn retorihkalasj máhtudagá baktu</p>
<p type="listitem">analyserit sisanov ja árvustallat vájkkudimnævojt tevstajn ma li viettjaduvvam digitála medijajs</p>
<p type="listitem">sievedit gáldojda ja dajt árvustallat ájggeguovddelis fágalasj dilijn</p>
</list><p type="title">Máhtudakulme Jå3 – oahppogárvedime åhpadusprográmma maŋŋela</p>
<p type="title">Njálmálasj gaskostibme</p>
<p>Åhpadusá ulmme le oahppe galggá máhttet</p>
<list><p type="listitem">gulldalit,  diedojt oadtjot njálmálasj tevstajs ja sisanov árvustallat</p>
<p type="listitem">gulldalit ja tjuottjodusájt árvustallat njálmálasj tevstajn duon dán medijajn ja åvddånbuktet daj sisanov ja ulmev</p>
<p type="listitem">árvvaladdat fágalasj tiemájt fáhkatermaj ja ålles tjuottjodusáj</p>
<p type="listitem">adnet retorihkalasj ja digitála tjehpudagájt buvtadittjat ja åvddånbuvtátjit ráddjiduvvam girjálasjvuoda prográmmav</p>
<p type="listitem">dahkat ja åvddånbuktet ráddjiduvvam girjálasjvuoda prográmmav</p>
</list><p type="title">Tjálalasj gaskostibme</p>
<p type="title">Åhpadusá ulmme le oahppe galggá máhttet</p>
<list><p type="listitem">dádjadit gávnnat tevstajt iesjguhtik gássjelisvuodaj ja válljit, tjoahkkájgiesset ja árvustallat guoskavasj diedojt</p>
<p type="listitem">låhkåt moattelágásj tevstajt ja dajt adnet vuodon ietjas tækstabuvtadibmáj</p>
<p type="listitem">adnet tæksta, sjáŋŋar, medijá ja gielalasj vájkkudimnævoj máhtudagáv hábbmitjit ja dagátjit ietjas tevstajt majn le tjielgga ulmme, buorre struktuvrra ja ássjálasj tjuottjodusá</p>
<p type="listitem">tjállet sjuggelis, diehtojuohkem ja árvvaladdam tevstajt, girjálasjvuoda tjielggimij ja retorihkalasj analyjsaj sámefágalasj tevstaj álggon</p>
<p type="listitem">jårggålit ja hiebadit iehtjádij tevstajt dáros sábmáj</p>
<p type="listitem">adnet gáldojt lájttalis ja dárkestahtte vuoge milta ja máhttet digitála gáldojda sievedit</p>
<p type="listitem">åvddånbuktet duolla ja sieradus báhkoboanndudagájn ja máhttet gielalasj hábbmimgájbbádusájt</p>
<p type="listitem">máhttet morfologijav,  syntáksav ja ortografijav ietjas tevstajn</p>
</list><p type="title">Giella, kultuvrra ja girjálasjvuohta</p>
<p type="title">Åhpadusá ulmme le oahppe galggá máhttet</p>
<list><p type="listitem">gulldalit álkkes tevstajt ietjá sámegielajda ja ságastallat avtalágásjvuodaj ja sieradusáj birra</p>
<p type="listitem">árvustallat sáme gielaj dilev sebrudagán ja buohtastahttet gielladilev ietjá álggoálmmugij gáktuj</p>
<p type="listitem">tjielggit sáme subtsastimdábijt ja buohtastahttet muhtem ietjá álggoálmmuga subtsastimdábijn</p>
<p type="listitem">låhkåt muhtem válljiduvvam tevstajt 1965-1995 jagij gaskas, ja dajt guoradallat ja dágástallat gåktu ájggegávda sebrudagá kultuvralasj vidjura tevstajs åvddånbåhti</p>
<p type="listitem">adnet fáhkabuojkuldagájt retorihkas analyseritjit ja árvustalátjit moattelágásj ássjeprosátevstajt</p>
<p type="listitem">tjadádit ja ållit iesjválljidum ja lájttalis guoradaláduvvam tjiegŋodimdahkamusáv giella, girjálasjvuoda jali ietjá sebrudakfágalasj tiemájn, ja válljit gaskostimræjdov fágalasj dárboj milta</p>
</list><p type="title">Máhtudakulme lasádusá dábálasj oahppomáhtudahkaj – viddnofágalasj åhpadusprográmma maŋŋela – viddnofágalasj åhpadusprográmma maŋŋela</p>
<p type="title">Njálmálasj gaskostibme</p>
<p>Åhpadusá ulmme le oahppe galggá máhttet</p>
<list><p type="listitem">gulldalit,  árvustallat ja buktet lájddijiddje tsuojggidusájt iehtjádij njálmálasj åvddånbuktemijda</p>
<p type="listitem">adnet diedojt retorihkalasj hásstalimvuogijs dágástallamijn ja åvddånbuktemijn</p>
<p type="listitem">åvddånbuktet sámefágalasj tiemájt ja árvvaladdat åvddånbuvteduvvam ássjijt</p>
<p type="listitem">gaskostit fáhkasisanov duolla ja adnet digitála medijájt ja ræjdojt gaskostimen</p>
</list><list><p type="listitem">gulldalit, systematiserit ja tjoahkkájgiesset diedojt njálmálasj tevstajs ja árvvaladdat sisano birra</p>
<p type="listitem">gulldalit ja árvustallat tjuottjodusájt njálmálasj tevstajn duon dán medijajn ja daj vuojnojt ja ulmijt åvddånbuktet</p>
<p type="listitem">árvvaladdat fágalasj tiemájt fáhkaterminologija ja åbbålasj tjuottjodusáj viehkkenævoj baktu</p>
<p type="listitem">adnet retorihkalasj ja digitála tjehpudagájt buvtadittjat ja åvddånbuvtátjit moattebelak tevstajt</p>
<p type="listitem">dahkat ja åvddånbuktet ráddjiduvvam girjálasjvuoda prográmmav</p>
</list><p type="title">Tjálalasj gaskostibme</p>
<p type="title">Åhpadusá ulmme le oahppe galggá máhttet</p>
<list><p type="listitem">låhkåt ja analyserit tevstajt duot dát sjáŋŋaris ja tevstajs gávnnat makkár gatjálvisájt ja árvojt dá bajedi</p>
<p type="listitem">tjállet tevstajt tjielgga ulmijn, buorre struktuvrajn ja aktijvuodajn</p>
</list><list><p type="listitem">ietjas tevstajn tjállet suorgudisgietjij ja luojkasbágoj</p>
<p type="listitem">tjállet sjuggelis, diehtojuohkem ja árvvaladdam tevstajt, girjálasjvuoda guoradallamij ja retorihkalasj analyjsaj sámefágalasj álgojn</p>
<p type="listitem">dádjadit gávnnat diedojt tevstajn duot dát gássjelisvuoda dáses ja válljit, tjoahkkájgiesset ja árvustallat guoskavasj diedojt</p>
<p type="listitem">låhkåt duov dáv tevstav ja dájt adnet álggon ietjas tevstaj tjállemij</p>
<p type="listitem">adnet diedojt tevstaj, sjáŋŋarij ja gielalasj vájkkudimnævoj birra plánitjit, hábbmitjit ja ietjas tevstaj bargadahttijn</p>
<p type="listitem">jårggålit ja hiebadit iehtjádij tevstajt dáros sábmáj</p>
<p type="listitem">adnet gáldojt lájttalis ja dárkestahtte vuoge milta ja máhttet digitála gáldojda sievedit</p>
<p type="listitem">åvddånbuktet boandás, duolla, ja sieradus báhkoboanndudagájn ja máhttet gielalasj hábbmim gájbbádusájt</p>
<p type="listitem">máhttet morfologijav,  syntáksav ja ortografijav ietjas tevstajn</p>
</list><p type="title">Giella, kultuvrra ja girjálasjvuohta</p>
<p type="title">Åhpadusá ulmme le oahppe galggá máhttet</p>
<list><p type="listitem">gåvådit báhkoklássajt ja dágástallat morfologijav ja syntáksav</p>
<p type="listitem">adnet retorihka buojkuldagájt analyseritjit ja árvustalátjit iesjguhtik lágásj ássjeprosátevstajt</p>
<p type="listitem">gulldalit álkkes tevstajt ietjá sámegielajda ja ságastallat avtalágásjvuodaj ja sieradusáj birra</p>
<p type="listitem">árvustallat sáme gielaj dilev sebrudagán ja buohtastahttet ietjá álggoálmmuga gielladilijn</p>
<p type="listitem">tjielggit sáme tjállemgiela histåvråv</p>
<p type="listitem">tjielggit Sámelága giellanjuolgadusájt ja árvvaladdat gåktu dilijt láhtjet sáme gielaj boahtteájggáj</p>
<p type="listitem">árvvaladdat gåktu skåvllå, sebrudahka ja barggoiellem máhtti guovtegielakvuodav doarjjot</p>
<p type="listitem">låhkåt válljiduvvam tevstajt jage 1965 åvddåla, ja dájt kulturhiståvrålasj aktijvuodajda tjadnat ja árvvaladdat giela ja sisano birra</p>
<p type="listitem">låhkåt muhtem válljiduvvam tevstajt 1965-1995 jagij gaskas, ja dajt guoradallat ja dágástallat gåktu ájggegávda sebrudagá kultuvralasj vidjura tevstajs åvddånbåhti</p>
<p type="listitem">ságastallat sáme girjálasjvuoda oajvveguhttalij birra ja tjielggit juojggamdábijt ja juojggusa dásev, árvov ja dilev sebrudagán åvddåla ja dálla</p>
<p type="listitem">analyserit sisanov ja árvustallat vájkkudimnævojt tevstajn duot dát digitála medijajs</p>
</list><list><p type="listitem">tjielggit sáme subtsastimdábijt ja buohtastahttet muhtem ietjá álggoálmmuk subtsastimdábijn</p>
</list><list><p type="listitem">dahkat ja tjadádit iesj válljiduvvam ja lájttalis ja guoradiddje tjiegŋodim dahkamusáv gielalasj, girjálasjvuoda ja ietjá sámefágalasj tiemájn, ja válljit gaskostimræjdojt fágalasj dárboj milta</p>
<p type="listitem">sievedit gáldojda ja gáldojt árvustallat ájggeguovddelis fágalasj dilijda</p>
</list><p type="title">Árvustallam</p>
<p>Loahppaárvustallama mærrádusá:</p>
<p>Åbbålasjkaraktera árvustallam sámegiella vuostasjgiellan</p>
<p>Jahkedásse</p>
<p xml:lang="kal">Årnik</p>
<p>10. jahkedásse</p>
<p>Oahppe oadtju guokta åbbålasjkaraktera, avtav tjálalasj ja avtav njálmálasj.</p>
<p>Jå2 viddnofágalasj åhpadusprográmma</p>
<p>Oahppe oadtju avtav åbbålasjkarakterav.</p>
<p>Jå3 oahppogárvedime åhpadusprográmma</p>
<p>Oahppe oadtju guokta åbbålasjkaraktera, avtav tjálalasj ja avtav njálmálasj.</p>
<p>Jå3 lasádus dábálasj oahppomáhtudahkaj</p>
<p>Oahppe oadtju guokta åbbålasjkaraktera, avtav tjálalasj ja avtav njálmálasj.</p>
<p>Oahppij eksábma sámegiella vuostasjgiellan</p>
<p>Jahkedásse</p>
<p xml:lang="kal">Årnik</p>
<p>10. jahkedásse</p>
<p>Oahppe máhtti vuorbbáduvvat tjálalasj eksábmaj sámegielan vuostasjgiellan. Tjálalasj eksábma dagáduvvá ja árvustaláduvvá guovdálattjat. Oahppe máhtti vuorbbáduvvat njálmálasj eksábmaj. Njálmálasj eksábma dagáduvvá ja árvustaláduvvá bájkálattjat.</p>
<p>Jå2 viddnofágalasj åhpadusprográmma</p>
<p>Oahppe máhtti vuorbbáduvvat tjálalasj eksábmaj sámegielan vuostasjgiellan. Tjálalasj eksábma dagáduvvá ja árvustaláduvvá bájkálattjat. Oahppe máhtti vuorbbáduvvat njálmálasj eksábmaj. Njálmálasj eksábma dagáduvvá ja árvustaláduvvá bájkálattjat.</p>
<p>Jå3 oahppogárvedime åhpadusprográmma</p>
<p>Oahppe galggi tjálalasj eksábmaj sámegielan vuostasjgiellan. Tjálalasj eksábma dagáduvvá ja árvustaláduvvá guovdálattjat. Oahppe máhtti vuorbbáduvvat njálmálasj eksábmaj. Njálmálasj eksábma dagáduvvá ja árvustaláduvvá bájkálattjat.</p>
<p>Jå3 lasádus dábálasj oahppomáhtudahkaj</p>
<p>Oahppe galggi tjálalasj eksábmaj sámegielan vuostasjgiellan. Tjálalasj eksábma dagáduvvá ja árvustaláduvvá guovdálattjat. Oahppe máhtti vuorbbáduvvat njálmálasj eksábmaj. Njálmálasj eksábma dagáduvvá ja árvustaláduvvá bájkálattjat.</p>
<p>Eksábma privatistajda sámegiella vuostasjgiellan</p>
<p>Jahkedásse</p>
<p xml:lang="kal">Årnik</p>
<p>10. jahkedásse</p>
<p>Gehtja ållessjattugij vuodoåhpadusá doajmme årnigav</p>
<p>Jå2 viddnofágalasj åhpadusprográmma</p>
<p>Privatista galggi tjálalasj eksábmaj sámegielan vuostasjgiellan. Tjálalasj eksábma dagáduvvá ja árvustaláduvvá guovdálattjat. Duodden de galggi privatista njálmálasj eksábmaj sámegielan vuostasjgiellan. Tjálalasj eksábma dagáduvvá ja árvustaláduvvá bájkálattjat.</p>
<p>Jå3 oahppogárvedime åhpadusprográmma</p>
<p>Privatista galggi tjálalasj eksábmaj sámegielan vuostasjgiellan. Tjálalasj eksábma dagáduvvá ja árvustaláduvvá guovdálattjat. Duodden de galggi privatista njálmálasj eksábmaj. Njálmálasj eksábma dagáduvvá ja árvustaláduvvá bájkálattjat.</p>
<p>Jå3 lasádus dábálasj oahppomáhtudahkaj</p>
<p>Privatista galggi tjálalasj eksábmaj sámegielan vuostasjgiellan. Tjálalasj eksábma dagáduvvá ja árvustaláduvvá guovdálattjat. Duodden de galggi privatista njálmálasj eksábmaj. Njálmálasj eksábma dagáduvvá ja árvustaláduvvá bájkálattjat.</p>
<p>Dábálasj mærrádusá árvustallama birra le mierreduvvam åhpaduslága njuolgadustjállagin.</p>
</body></document>
