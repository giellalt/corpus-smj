<document xml:lang="smj" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>981</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual>
      <language xml:lang="nob"/>
      <language xml:lang="smj"/>
    </multilingual>
    <origFileName>http://www.udir.no/globalassets/filer/regelverk/tidlig-innsats/pp-tjenesten/lulesamsisk-2.pdf</origFileName>
    <parallel_text xml:lang="eng" location="ppt_engelsk_informasjon.pdf"/>
    <parallel_text xml:lang="nno" location="ppt_nynorsk-informasjon.pdf"/>
    <parallel_text xml:lang="nob" location="ppt_norsk_bokmal_informasjon.pdf"/>
    <parallel_text xml:lang="rus" location="ppt_russisk_informasjon.pdf"/>
    <parallel_text xml:lang="sma" location="sorsamisk.pdf"/>
    <parallel_text location="ppt_arabisk_informasjon.pdf" xml:lang="ara"/>
    <parallel_text location="ppt_vietnamesisk_informasjon.pdf" xml:lang="vie"/>
    <parallel_text location="ppt_sorani_informasjon.pdf" xml:lang="ckb"/>
    <parallel_text location="ppt_urdu_informasjon.pdf" xml:lang="urd"/>
    <parallel_text location="ppt_fransk_informasjon.pdf" xml:lang="fra"/>
    <parallel_text location="ppt_somalisk_informasjon.pdf" xml:lang="som"/>
    <parallel_text location="ppt_tyrkisk_informasjon.pdf" xml:lang="tur"/>
    <parallel_text location="ppt_persisk_informasjon.pdf" xml:lang="fas"/>
    <parallel_text location="ppt_polsk_informasjon.pdf" xml:lang="pol"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Pedagoga-psykologa dievnastus</p>
    <p>Pedagoga-psykologa dievnastus (PP-dievnastus/PPD) le rádevadde ja ássjediehtte ásadus mij guosská åvddånahttemij, oahppamij ja soapptsomij mánájda gudi ælla ájn skåvllåj álggám ja oahppijda vuodoja joarkkaskåvlå åhpadusán. PP-dievnastusá barggo le vuodolágan vuododum. PP-dievnastus le fágalasj ressurssa mánájgárdijda/skåvlåjda váj åhpadimev buorebut hiebat mánájda ja oahppijda gejn li sierralágásj dárbo.</p>
    <p>PP-dievnastus</p>
    <p type="listitem"> máhttá duola dagu mánájgárdijt ja skåvlåjt bagádallat gåktu juogos- ja oahppambirrasijt pedagogalattjat jådedit.</p>
    <p type="listitem"> galggá skåvlåjt máhtudak- ja organisasjåvnnååvddånahttemijn viehkedit.</p>
    <p type="listitem"> galggá bærrájgæhttjat jut ássjediehtte árvustallá ássjev gåggu åhpadimláhka dav gájbbet, ja mánájgárdev ja skåvlåv bagádallat ja rádádallat gåktu hiebadit mánájda ja oahppijda gudi dav dárbahi.</p>
    <p type="listitem"> le láhkamierredum dievnastus suohkanijda man vuodo le åhpadimlága § 5-6. Moadda suohkana máhtti aktan organiserit dievnastusáv. Suohkana ja fylkkasuohkana máhtti aktisasj dievnastusájt fállat.</p>
    <p type="listitem"> galggá sjávot årrot: gájka diedo ma tjoahkkiduvvi sierra journálan vuorkkiduvvi Dáhtágæhttjo njuolgadusáj milta.</p>
    <p type="listitem"> le suohkana/fylkkasuohkana ássjediehtte mij guosská árvustallat riektájt ma li åhpadimlágan mierredum.</p>
    <p>Suohkana ja fylkkasuohkana PP-dievnastusájn rádádalli duola dagu dáj ássjijn:</p>
    <p type="listitem"> sierrapedagogalasj viehkke åvddål skåvllåj le álggám (§ 5-7)</p>
    <p type="listitem"> sierraåhpadus skåvlån (§5-1) ja ållessjattugijda gudi vuodoskåvllååhpadusáv dárbahi (§ 4a-2)</p>
    <p type="listitem"> árabut skåvllåj álgget (§ 2-1 goalmát ladás)</p>
    <p type="listitem"> maŋedit skåvlåvádtsema álgov (§ 2-1 goalmát ladás)</p>
    <p type="listitem"> oahppovælggogisvuodas bessat (§ 2-1 nælját ladás)</p>
    <p type="listitem"> sevvamgiellaåhpadus åvddål skåvllåj álggá ja vuodoskåvlån (§ 2-6) ja joarkkaskåvlå åhpadimen (§ 3-9)</p>
    <p type="listitem"> tjuokkestjálaåhpadibme jnv. vuodoskåvlån (§ 2-14) ja joarkkaskåvlå åhpadimen (§3-10)</p>
    <p type="listitem"> sierra sisiválldem joarkkaskåvlåjda (§ 3-1 gudát ladás)</p>
    <p type="listitem"> guhkedum oahppoájgge joarkkaskåvlå åhpadusán (§ 3-1 vidát ladás)</p>
    <p>Dahkamusá</p>
    <p>PP-dievnastus guoradallá ja rádádallá ja bagádallá mánáj, nuoraj ja ållessjattugij gáktuj gejn li hásstalusá ma soajtti oahppamij vájkkudit. Dákkir hásstalusá soajtti liehket</p>
    <p type="listitem"> giella- ja ságastallamgássjelisvuoda</p>
    <p type="listitem"> åbbålasj oahppamgássjelisvuoda jali fáhkagássjelisvuoda</p>
    <p type="listitem"> låhkåm- ja tjállemgássjelisvuoda</p>
    <p type="listitem"> matematihkkagássjelisvuoda</p>
    <p type="listitem"> iehpeverbála oahppamgássjelisvuoda</p>
    <p type="listitem"> mássemgássjelisvuoda</p>
    <p type="listitem"> sosiála ja dåbdoj gássjelisvuoda</p>
    <p type="listitem"> ulmutjahttemgássjelisvuoda</p>
    <p type="listitem"> tjalmme- ja gullamgássjelisvuoda</p>
    <p>Aktijvuohta</p>
    <p>Oahppe gudi li badjel 15 jage, æjgáda, mánájgárde, ja skåvlå ja ietjá ásadusá dagu varresvuodabargge, bessi PP-dievnastusájn aktijvuodav válldet ja rádádallat. Jus máná åvddånahttema jal oahppama badjel mårås, de bæssá dáv sjávsjávot PP-dievnastusájn giehtto åvddål formála ássje sjaddá vuosedimijn.</p>
    <p>Vuosedibme</p>
    <p>Åvddål ássje PP-dievnastussaj vuoseduvvá, bierri skåvllå guoradallam jus soajtti dåjma stuoves åhpadusfáláldahkaj ulmijn oahppáj vaddet dåhkkidahtte viehkev åvddål gå ássjedåbdde árvustallam</p>
    <p>dagáduvvá. Mij guosská mánájda gudi ælla ájn skåvllåj álggám, de galggi máná dárbo árvustaláduvvat berustahtek mánájgárde hiebadimes.</p>
    <p>Ássje máhttá PP-dievnastussaj guoradallamij ja árvustallamij buvteduvvat jus</p>
    <p type="listitem"> æjgáda, mánájgárdde ja/jali skåvllå mårås makta mánná åvddån álldara gáktuj</p>
    <p type="listitem"> jus jáhkká oahppe ij nuohkásav åhpa</p>
    <p>Oahppe jali æjgáda máhtti gájbbedit jut skåvllå guoradallá dav majt dárbaj váj gávnná jus oahppe sierraåhpadimev dárbaj, ja makkir åhpadimev de dárbaj. Åhpadusbargge galggi árvustallat jus oahppe oadtju dåhkkidahtte åhpadusávkev ja diededit rektorij jus la dassta dárbbo.</p>
    <p>Skåvllå galggá árvustallat jus soajttá gæhttjalit dåjmajt ulmijn oahppáj vaddet åhpadusás dåhkkidahtte ávkev.</p>
    <p>Diededibme PP-dievnastussaj beras luluj liehket aktisasjbarggo mánájgárde/skåvlå ja æjgádij gaskan. Æjgáda jali oahppe (badjel 15 jage) hæhttuji PP-dievnastusá diededibmáj guorrasit.</p>
    <p>Suohkan/fylkkasuohkan da mierredi gåktu mánájgárdde/skåvllå mánájt/oahppijt PP-dievnastussaj vuosedi. Dábálasj le PP-dievnastussaj vuosedimsjiemá baktu vuosedit. Mánájgárdde/skåvllå pedagogalasj rapportav tjuovvusin biedjá mij vuoset máná/oahppe åvddånahttemav, ja mav le åvddåla gæhttjalam.</p>
    <p>Jus sidá ienep diedojt diededime gáktuj de máhtá suohkanijn (mánájgárdij ja vuodoskåvlåj gáktuj) jali fylkkasuohkanijn (joarkkaskåvlåj gáktuj) aktijvuodav válldet.</p>
    <p>Ássjegiehtadallam</p>
    <p><em type="bold">Guoradallam</em> Gå PP-dievnastus vuosedimev oadtju, de le dábálasj tjielgadit masi æjgáda, aktan mánájgárdde jali skåvllå, viehkev sihtá. Ienemus bálijn sihtá PP-dievnastusáv ássjediehtte guoradallam tjadát manna le ráde. </p>
    <p>Guoradallam soajttá sisadnet</p>
    <p type="listitem"> kárttim ja dåjma mánájgárdes jali skåvlås</p>
    <p type="listitem"> javllamusá ietjá ásadusájs, máná/oahppe ságastallam, váksjom ja tiesstim.</p>
    <p>Mánájda gudi ælla ájn skåvllåj álggám tjanáduvvá guoradallam máná dárbojda. Oahppijda gudi li skåvlån sisadná guoradallam sihke oahppe oahppamævtojt ja skåvlå vejulasjvuodajt dábálasj oahppofálaldagán hiebadit.</p>
    <p><em type="bold">Árvvalus</em> Guoradallama vuodon galggá PP-dievnastus tjálalasj árvvalusáv vaddet mij le ássjediehtte árvustallam máná/oahppe sierralágásj dárbojs. </p>
    <p>Guoradallam galggá</p>
    <p type="listitem"> vuosedit makta mánná/oahppe dárbaj sierrapedagoga viehkev åhpadimlága § 5-7 milta sierraåhpadimev åhpadimlága § 5-1 milta.</p>
    <p type="listitem"> rádev vaddet makkir viehkev/åhpadimfálaldagáv bierri fállat.</p>
    <p>Jus mánná sierrapedagogalasj viehkev åhpadiml. § 5-7 milta, de galggá æjgátrádevaddem oassen liehket fálaldagás.</p>
    <p>Gå guosská mánájda gudi ælla ájn skåvllåj álggám galggá tjálalasj árvvalus PP-dievnastus sisadnet</p>
    <p type="listitem"> makkir lágásj sierrapedagogalasj viehkke luluj mánnáj dåhkkidahtte åvddånahttemav vaddet</p>
    <p type="listitem"> ulme máná åvddånahttemij ja oahppamij ma li jåvsådahtte</p>
    <p>Oahppijda skåvlån galggá tjálalasj árvvalus PP-dievnastusás sisadnet árvustallamav</p>
    <p type="listitem"> jus máhttá oahppe gássjelisvuodajt dábálasj oahppofálaldagá baktu tjoavddet</p>
    <p type="listitem"> makkir åhpadibme luluj dåhkkidahtte oahppofálaldagáv vaddet</p>
    <p type="listitem"> makkir åhpadimulme li oahppáj jåvsådahtte</p>
    <p>PP-dievnastus galggá oahppijn ja/jali æjgádij rádádallat ássjediehtte guoradallama bargadijn ja dættodit majt sij miejnniji.</p>
    <p>Gå ássjediehtte árvustallam (guoradallam ja árvvalus) le sajen, de galggi æjgáda</p>
    <p type="listitem"> gejn li máná gudi ælla ájn skåvllåj álggám guorrasit jut suohkan/mánágárddeæjgát ássjediehtte árvustallama vuodon ájnegis mærrádusáv dahká, ja guorrasit dasi jut suohkan/mánájgárddeåmastiddje jåhtuj biedjá dajt dåjmajt majt PP-dievnastus le oajvvadam</p>
    <p type="listitem"> gejn li oahppe jali oahppe iesj jus le badjel 15 jage guorrasit jut dasi jut skåvllåæjgát/skåvllå jåhtuj biedjá dajt dåjmajt majt PP-dievnastus le oajvvadam</p>
    <p>Statpeda birra</p>
    <p>Suohkan jali fylkkasuohkan máhttá dárbo milta åhtsåt stáhta sierrapedagogalasj dievnastusájt Statpedas. Statped</p>
    <p type="listitem"> le viehkken mánájda, nuorajda ja ållessjattugijda gejn li sierralágásj oahppodárbo váj buorre fálaldagájt åhpadimlága milta oadtju, váj bessi dåjmalattjat åhpadussaj, bargguj ja sebrudakiellemij oassálasstet</p>
    <p type="listitem"> åvddånahttá máhtudagáv ja máhtov gaskos sierraåhpadime vuoksjuj, ja avtaárvvusasj, hiebadam ja sebradahtte åhpadime birra</p>
    <p type="listitem"> åvdet sierrapedagogalasj fáhkasuorgijt gullo, vuojnno, giella/sáhkadallam, vuojŋŋamskihpudagá, oahppogássjelisvuoda majn li moadda sivá ja bieljedimtjalmedibme</p>
    <p type="listitem"> Statpedan le máhtudahka mánáj, nuoraj ja ållessjattugij vuoksjuj gejn li sierralágásj åhpadimdárbo</p>
    <p>Ienep diedo, gehtjawww.statped.no.</p>
    <p>Nasjonála guovdásj moattekultuvralasj åhpadime vuoksjuj (NAFO)</p>
    <p>Ij le agev buorre diehtet mij le sivvan unneplågogielak mánáj/oahppij oahppamgássjelisvuodajda. Le gus gielladádjadusá vádnunibme mij le stuorámus hásstalus, jali li gus ietjá sivá ma oahppamav hieredi?</p>
    <p>NAFO dahkamusá li duola dagu viehkedit</p>
    <p type="listitem"> jut nasjonála oahppopolitihkka jåhtuj biejaduvvá ja tjadáduvvá navti jut máná, nuora ja ållessjattuga oadtju avtaárvvusasj ja hiebadum åhpadimev man le alla kvalitehtta sebradahtte aktijvuodan.</p>
    <p type="listitem"> jut moattekultuvralasj perspektijva várajda váldeduvvi mánájgárden ja vuodoåhpadusán.</p>
    <p type="listitem"> jut unneplågogielagij oahppofálaldahka bárrán ja barggat váj sebradahtte, moattekultuvralasj oahppamaktijvuohta mánájgárden ja vuodoåhpadusán åvddånahteduvvá.</p>
    <p>Åhpadiddje, skåvllåjådediddje, mánájgárdde- ja skåvllåæjgáda ja pedagogalasj bargge mánájgárdijn li dåjma guovdásj ulmmejuohkusa. Guovdásj galggá UHsuorgev/åhpadiddjeoahppoásadusájt viehkedit gå galggá máhtudakåvddånahttemav vuorodit.</p>
    <p>Ienep diedo, gehtjahttp://www.hioa.no/Om-HiOA/NAFO</p>
  </body>
</document>
