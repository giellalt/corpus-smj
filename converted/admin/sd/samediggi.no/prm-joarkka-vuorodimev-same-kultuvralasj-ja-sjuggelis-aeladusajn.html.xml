<document xml:lang="smj" id="no_id"><header><title>PRM: Joarkká vuorodimev sáme kultuvralasj ja sjuggelis æládusájn</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2017</year><wordcount>295</wordcount><conversion_status type="standard"/><availability><free/></availability><origFileName>https://www.samedigge.no/Samedikke-birra/Arkiv-perioden-2016-2017/Pressemeldinger/PRM-Joarkka-vuorodimev-same-kultuvralasj-ja-sjuggelis-aeladusajn</origFileName><parallel_text xml:lang="nob" location="prm-fortsetter-satsningen-paa-samisk-kulturell-og-kreativ-naering.html"/><parallel_text xml:lang="sma" location="prm-fokuse-saemien-kultuvrelle-jih-sjugniedihks-jieliemasse-jaaarhka.html"/><parallel_text xml:lang="sme" location="prd-joatka-angirussama-sami-kultuvrralas-ja-hutkas-ealahusain.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: Joarkká vuorodimev sáme kultuvralasj ja sjuggelis æládusájn</p>
<p>Ådå prosjevtajn <em type="italic"><span type="quote">«Sjuggelis suohkan»</span> </em>, mij árrat juo æládusáv ja suohkanav fárruj oadtju, galggá Sámedikke vuorodimev sáme kultuvralasj ja sjuggelis æládusájn dåbmarabbo sjaddat. </p>
<p>Áttjak mierredum doajmmaplánan <span type="quote">«Kulturell og kreativ næring - et uforløst potensiale»</span> li moadda ådå vuorodimsuorge sajájduvvam.</p>
<p type="title">Ådå prosjækta man suohkan la fáron</p>
<p><em type="italic"><span type="quote">«Sjuggelis suohkan»</span> </em>la Sámedikke ådå vuorodimsuorgge. Dánna Sámedigge fárruj válldá ja aktan barggá suohkanijn ja æládusájn nav árrat, vaj barggo tjanáduvvá suohkana njunnjusijda ja dajda oassálastijda gudi li fáron. Jagen 2018 galggá prosjækta tjadáduvvat avtan suohkanin Sámen, mij sjaddá gæhttjalimsuohkanin, ja majna ja gæssta Sámedigge galggá åtsådallamijt åttjudit. </p>
<p>– Dájna vuogijn doajvvop vuorodime æládusáv galggá stuoráp vájkkudusájt buktet, javllá sámediggeráde Mariann Wollmann Magga ja subtsas, Sámedigge l bajedam ássjev kultuvralasj ja sjuggelis æládusáj tjåhkanimijn suohkanij.</p>
<p><em type="italic">– Dáv æládusáv vuorodit la ájnas kultuvrav bisodittjat, sæmmi gå máhtti ådå barggosajijt dahkat. Ållusijda gudi dan suorgen doajmmi ij la ruhta jådedimfábmon, valla ásadibme l álu tjanádum persåvnålasj dájdalasj mihttomierijda ja sjuggelis doajmmamij dajna sidodijn sáme kultuvrav ja identitiehtav dáj baktu nannit, javllá Magga. </em></p>
<p type="title">Álgat Dáhttu 2.0</p>
<p>Sámedigge galggá vájkkudit dasi, sáme dájddára ja kulturbargge máhtti lasedit ietjasa sisboadov vaj máhtti ietjasa dåjmajn bierggit. Mihttomierev jåvsådittjat ájggu Sámedigge huksat vaj æládus åvddån máhtudaklåpptimijn, værmádagáj, aktisasjbargojn, ruhtaháhkuhimijn, identitiehtajn ja aj idealismajn.</p>
<p>Ådå doajmmabiedjam 2017 ja 2018 gáktuj la Dáhttu 2.0, prográmma mij la dagádum sáme kultuvralasj ja sjuggelis æládusvidnudagáj gáktuj majn la åvddånimájggomus. Prográmma oassálassten oadtju 30 tijma bagádimev.</p>
<p>Edna oassálasstijn la bájkálasj/guovlojn márnán. Guoradallama vuosedi, ávkástallamav buoredittjat viertti vidnudagá márnánguovlov stuoredit. Dat galggá Dáhttu 2.0 oajvveájggomussan liehket.</p>
<p><em type="italic">– Sjuggelisvuohta la ájnas vidnudagáj åvddånibmáj gå galggi ådå márnánijt gávnnat. Muv mielas sáme sjuggelis æládusájn la stuorra máhttelis gájkajn åsijn rijkan, ja ållagasj rijkajgasskasattjat, låhpat sámediggeráde Mariann Wollmann Magga. </em></p>
<p>Ienep diedojt vaddá sámediggeráde Magga, mobijlla 977 02 350.</p>
</body></document>
