<document xml:lang="smj" id="no_id"><header><title>Juolloduvvam doarjja sáme girjálasjvuohtaj - Sámedigge</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>354</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tildelt-stotte-til-samisk-litteratur.18871.aspx?sprak=15</origFileName><parallel_text xml:lang="nob" location="tildelt_stotte_til_samisk_litteratur.html"/><parallel_text xml:lang="sma" location="joekedamme_daarjoe_saemien_lidteratuvrese.html"/><parallel_text xml:lang="sme" location="juolludan_doarjaga_sami_girjjalasvuhtii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Juolloduvvam doarjja sáme girjálasjvuohtaj</p>
<p><em type="italic">Sámedikkeráde juollot 1 251 400 kråvnå sáme girjálasjvuoda almodibmáj. Dán bále l ådå sáme girjjetjálle daj siegen gudi dårjav oadtju. </em></p>
<p xml:lang="nob">Se oversikt over alle tildelinger til litteratur høsten 2021</p>
<p>Sámedikkeráde vaddá 200 000 kråvnå doarjjan almmudahkaj Forenkla forlag julevsámegiella girje <span type="quote">«Muv Divtasvuodna»</span> almodibmáj, mav Ronald Urheim la tjállám. Girjen li guokta guhka essaya ma girjjetjálle sijdabájkev gåvvidi Oarjjevuona sihke åvdusj ja dálásj ájgen, ja duodden dasi li ájádallama suohkanij aktidimen ja mánnávuodamujtojn goappásj biele rijkarájá.</p>
<p>Girjje l tjáleduvvam julevsámegiellaj ja dárogiellaj, ja danna li gåvå Urheima bajássjaddamis vaj tæksta sjaddá ielle.</p>
<p>Maja Kristine Jåma     – Gávnnuji gallegattja gudi tjálli julevsámegiellaj álggogiellan ja danen la suohtas dákkir mánusav máhttet doarjjot, javllá sámedikkeráde Maja Kristine Jåma (NSR), guhti sámedikkeráden la åvdåsvásstediddje kultuvrraássjijs.</p>
<p type="title">Doarjja jårggålimijda</p>
<p>Sámedikke ållestjåhkanibme vuorodij 2021 revidieriduvvam budsjehtan girjálasjvuoda jårggålimev mánáj ja nuorajda girjálasjvuodaårdniga baktu. Dán åhtsåmvuoron båhtin ållo åhtsåma girje jårggålimijda.</p>
<p>Tjihkkom Almmudahka almodij dijmmá Lisá Imájájmon / Alice i Eventyrland julevsámegiellaj ja dálla ájggu jårggålit <span type="quote" xml:lang="nob">«Gjennom speilet»</span> mij la dan joarkka. Almmudahka l oadtjum 95 000 kråvnå jårggålimbargguj. Sæmmi almmudahka aj la 48 400 kråvnå oadtjum klassihkkára <span type="quote" xml:lang="nno">«Dav vesle tykke Janosch-boka»</span> jårggålibmáj julevsámegiellaj. Girjje l dåbddusamos namájn <span type="quote" xml:lang="vep">«Panamaboka»</span>, ja girjen li gålmmå subttsasa unna biernatja ja unna tigeratja dáhpádusáj birra.</p>
<p>– Luodjom láhkáj li binná ulmutja gudi álggogiellan tjálli tjáppagirjálasjvuodav julevsámegiellaj ja danen dárbahip jårggålimijt vaj julevsámegiela girjálasjvuohta lassán ja vaj girjjehildojn la válljimmáhttelisvuohta. La måvtåstuhtte vuojnnet gå aktera dagu Tjihkkom Almmudahka jårggål klassihkkárijt, javllá Jåma.</p>
<p type="title" xml:lang="vep">Videofilma</p>
<p>Duodden dasi oadtju Trøndelága fylkagirjjevuorkká 250 000 kråvnå doarjjan joarkátjit bargguj videofilmaj dagátjit gånnå gåvvågirje ja illustrieriduvvam oarjjelsámegiela mánájgirje lågåduvvi.</p>
<p>– Moadda æjgáda li gatjádallam ienep videojt ja jienav mánájgirjijda, nav vaj sihke smáves máná ja sij gejn ij la oarjjelsámegiella iednegiellan bessi gullat gåktu oarjjelsámegiella jienaduvvá. La geldulasj joarkket prosjevtajn aj boahtte jahkáj, javllá Jåma.</p>
<p>Duodden galggi ienep girje sihke páhperhámen ja E-girjjehámen jårggåluvvat oarjjelsámegiellaj ja bihtámsámegiellaj.</p>
<p>– Trøndelága fylkkagirjjevuorkká l barggam stuora bargov girjálasjvuoda jårggålimijn mánájda ja nuorajda oarjjelsámegiellaj. La riek buorre vuojnnet jut sij joarkki jårggålimij oarjjelsámegiellaj ja ájn vil vuorodi jårggålimijnt bihtámsámegiellaj.</p>
<p><em type="italic">Gatjálvisá jali ságájdahttem, guládalá sámedikkerádijn Maja Kristine Jåma (NSR), mob. +47 472 42 366, </em><em type="italic">maja.kristine.jama@samediggi.no </em></p>
</body></document>
