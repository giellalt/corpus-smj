<document xml:lang="smj" id="no_id"><header><title>H.M Kongens tale ved åpningen av det niende Sameting - Sámedigge</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>540</wordcount><conversion_status type="standard"/><availability><free/></availability><multilingual/><origFileName>https://sametinget.no/politikk/taler-og-innlegg/h-m-kongens-tale-ved-apningen-av-det-niende-sameting.17072.aspx?sprak=15</origFileName><parallel_text xml:lang="nob" location="h_m_kongens_tale_ved_apningen_av_det_niende_sameting.html"/><parallel_text xml:lang="sma" location="a_m__gankan_haalome_rihpestimmesne_aktsadistie_saemiedigkeste.html"/><parallel_text xml:lang="sme" location="gonagaslas_majestehta_gonagasa_sardni_ovccat_samedikki_rahpama_oktavuodas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">H.M Kongens tale ved åpningen av det niende Sameting</p>
<p>H.M. Gånågisá hålla avtsát Sámedikke rahpamis gålgådismáno 20. biejve 2021.</p>
<p>Mån sávav Sámediggáj buorisboahtemav åskåldis bargguj ja sávadav dat sjaddá ávkken sáme álmmugij ja mijá ájtteklánndaj.</p>
<p>Nav gåktu værált ietján de la aj Vuodna vásedam ájgev stuorra iehpevissesvuodajn.</p>
<p>Korona-pandemijja le vájkkudam mijá árggabæjvváj ja gártjedam mijá iellemav. Danen la uddni sierra ávvo gå bessap tjåhkanit tjalmostahtátjit avtsát Sámedikke rahpamav.</p>
<p>Sámijda le rijkarájá ma ælla læhkám rahpusa dahkam gássjelin bessat tjåhkanit aktan bargatjit ássjij gånnå li aktisasj berustime.</p>
<p>Moaddásijn li aj lahka berraha ja rádna gej ehpit la bessam æjvvalit.</p>
<p>Vuorbbe gå lip máhttsamin ruoptus ieme ájgijda ja dilijda.</p>
<p>***</p>
<p>Vuojnnep álu ådå merkajt ma vuosedi dálkádahka le rievddamin.</p>
<p>Dálkádakrievddama vájkkudahtti arktalasj guovlojt ja álggoálmmugijt sierraláhkáj garrasit.</p>
<p>Sáme gudi barggi luonndujtjanádum æládusáj, vásedi máhtukvuoda li rievddamin.</p>
<p>Dálvve ja gidá 2020 vuosedij boatsojæládus lej sierraláhkáj rasjes dilen, gå lij njáhtso, tjoasskem ja ållo muohta ja jiegŋa.</p>
<p>Ællosámijn lidjin garra ratjástime sujttit ja gádjot ietjasa boahttsujt.</p>
<p>***</p>
<p>Moattes sámijs li diededam ja giehttum tjerdalasj nálsodimij birra ja psykalasj ja fysalasj vahágahttemij birra.</p>
<p>Bajedit dakkár subttsasijt gájbbet jálosvuodav ja nanosvuodav. Máhttep ájádallat man låssåt le dakkárijda.</p>
<p>Jur danen galggap vuollegisát ja vieledusájn duosstot dajt gudi giehttu, ja aj dajt gudi e sidá giehttot.</p>
<p>Divnajn le gájbbádus oadtjot virgálasj viehkkev harmmis ja gássjelis iellemdilen.</p>
<p>***</p>
<p>Statistihkka vuoset måråstime gåvåv sebrudakåvddånimes sáme suohkanijn: Ulmusjlåhko binnu, ja moattes nuorajs e máhtsa ruoptus sijddabájkijda maŋŋel gå åhpadusájn li gærggam.</p>
<p>Dábálasj sáme æládusá li ájnas giella- ja kulturguodde ja dajn le guovdásj sadje sáme sebrudagájn.</p>
<p>Sæmmi båttå le dárbbo guhkebuj ájádallat. Stuoráp valljudahka barggosajijs vaddá stuoráp árvvoháhkuhimev, sjuggelisvuodav ja doajmmelisvuodav.</p>
<p>Máhto ja åtsådime baktu biejaduvvá vuodo ådå bargojda.</p>
<p>Sáme allaskåvllå, UiT Vuona arktalasj universitiehtta ja Nuortta universitiehtta fálli gájka åhpadusáv mij le guoskavasj sáme sebrudahkaj boahtte ájggáj.</p>
<p>Sámedigge háldat vájkkudimnævojt ma vaddi buorre båhtusijt sáme bájkálasj sebrudagájda.</p>
<p>Aktisattjat ietjá dåjmadiddjij sihtá Sámedigge åvddålijguovlluj åvddånahttet nanos bájkálasj sebrudagájt ja måvtåstuhttet nuorra sáme álgadiddjijt jåhtuj oattjotjit ietjasa niegojt ja ásadittjat ådå barggosajijt.</p>
<p>***</p>
<p>Moatten bájken ratjáduvvá sávret sámegielajt nannit.</p>
<p>Ratjástime majt rahtjalis ulmutja dahki ja bargov majt Sámedigge, suohkana ja stáhta oajválattja dahki bukti båhtusijt.</p>
<p>Moatten bájken vuojnnet le giella nannusabbon sjaddam gå åvddåla, ja álmmukrievte suodjalibme julevsáme ja oarjjelijsáme hárráj le nanniduvvam.</p>
<p>Barggo nannit sámegielajt ij la huoman ållidum. Digitála ájggegávdan le ådå hásstalusá ja aj máhttelisvuoda sámegielaj hárráj.</p>
<p>***</p>
<p>Stáhta oajválattjaj ájggomusá sámepolitihka hárráj le måttijt lågijt jagijt læhkám tjårggit sæmmi rievtesvuodajt sámijda degu mij le iehtjádijn vaj nahki bisodit ietjasa kultuvrav ja gielav.</p>
<p>Aktan sáme organisasjåvnåj, doajmmaoassálasstij ja birrasij le ájge birán tsieggidum institusjåvnå gænna li sierra åvdåsvásstádusá bærrájgåhtset sáme gielav, kultuvrav ja sebrudakiellemav.</p>
<p>Juohkkahasj ietjas suorgen dahká ratjástimev massta l stuorra árvvo.</p>
<p>***</p>
<p>Máná ja nuora li boahtteájgge gå la gatjálvis sámegielas, kultuvras ja sebrudakiellemis.</p>
<p>Nuorra sáme musihkkára ja dájddára ánssidi rámpov gå tjalmosti valljudagáv sáme kultuvran ja gielan.</p>
<p>Nasjåvnnån dárbahip gulldalit sijá subttsasijt, ja dan láhkáj oahpásmuvvat gåktu le sjaddat bajás nuorra sábmen uddni.</p>
<p>Sij li åvddågåvvån massta Sámedigge ja mij rijkkan máhttep liehket mihá.</p>
<p>***</p>
<p>Åvdåstiddjen válljidum sáme álmmugis, le Sámediggáj vattedum ájnas mandáhtta.</p>
<p>Sámedikke bargguj boahtte nielje jahkáj li vuorddemusá. Stuorra dahkamusá ja bargo li ájrrasijda, dahkamusá ma galggi tjoavdeduvvat buoremusláhkáj sáme almmuga hárráj.</p>
<p>Mån sávav Jubmel buorissjivnnjet Sámedikke bargov ja sárnov avtsát Sámedikkev rabádum.</p>
</body></document>
