<document xml:lang="smj" id="no_id"><header><title>Musiedjavuododus RDM oadtju dårjav kultuvrradåjmajda - Sámedigge</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>351</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/museumsstiftelsen-rdm-far-stotte-til-forskjellige-kulturelle-tiltak.19761.aspx?sprak=15</origFileName><parallel_text xml:lang="nob" location="museumsstiftelsen_rdm_far_stotte_til_forskjellige_kulturelle_tiltak_.html"/><parallel_text xml:lang="sme" location="museavuoddudus_rdm_oazzu_doarjaga_iesgudegelagan_kultuvrralas_doaibmabijuide_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Musiedjavuododus RDM oadtju dårjav kultuvrradåjmajda</p>
<p><em type="italic">Sámedikkeráde la juollodam tjoahkkáj 550 000 kråvnå musiedjavuododussaj RiddoDuottarMuseat (RDM). RDM oadtju dårjav koordinatárij 50-jage </em><em type="italic">Sámiid Vuorká-Dávvirat </em><em type="italic">ávvudallamij, ja oassálasstemij Venezia-Biennalaj 2022, ja bisodittjat dájddára Aage Gaup-rávke dájdav boahtteájggáj. </em></p>
<p>– Mån lav mihá ja ávon dåjmalasjvuodas mij la RDM’an. Vuoset sáme ásadusáv mij åvddån. La ájnas jut sáme kultuvrraásadusá bessi ietjas sebrudakåvdåsvásstádusáv dåjmadit. Dáv sihtá sámedikkeráde doarjjat, javllá sámedikkeráde Maja Kristine Jåma (NSR).</p>
<p type="title">Ávvudallamkoordináhtor</p>
<p>RiddoDuottarMuseat (RDM) oadtju 300 000 kråvnå koordinatárij 50-jage ávvudallama Sámiid Vuorká Dávvirat aktijvuohtaj. Ávvudallamin sihtá musiedja gåvvidit jut Sámiid Vuorká Dávvirat la buorev vájkkudam ålles sáme sebrudahkaj.</p>
<p>Vuoratjismáno 12. Biejve rabáduvvá ávvudallamvuosádus, gånnå ruoptobuktem sáme goabddás la tiebmá. Vuosádus la 50-jage ávvudallama aktijvuodan ja Poala-Ánde/Anders Poulsson goabdes goabdes æjgátdille la áttjak jådeduvvam Natinalmuseet Dánmárkos stuovvásit Sámiid Vuorká Dávvirat’aj.</p>
<p>Duodden ávvudallamvuosádussaj galggá dåladuvvat ávvudallamkonsærtta ja ietjá kultuvrradåjma ålles jagev. Galggá aj tjáleduvvat ávvudallamgirjje Sámiid Vuorká Dávvirat birra.</p>
<p type="title">Oassálasstem Venezia-biennalan</p>
<p>Sámedikkeráde la aj juollodam 160 000 kråvnå RDM’a oassálasstema 59. Dájddabiennalan Venezia aktijvuodan. Sáme dájddára Máret Ánne Sara, Anders Sunna ja Pauliina Feodoroff galggi åvdåstit Sámev Veneziabiennalan, ja sjaddi ietjájduhttet nuortalasj paviljongav Sáme paviljongaj.</p>
<p>RDM galggá oassálasstet ulmusj iejvvima diehti ja galggi aj gaskostit hásstalusájt ma guosski gå ij gávnnu sáme dájddamusedja. RDM’an la stuorámus tjoahkke sáme dájdajs, majt e besa vuosádallat gå siján ælla huodnaha dasi.</p>
<p type="title">Bisodit Aage Gaup-rávke dájdajt</p>
<p>Duodden juollot sámedikkeráde 90 000 kråvnå nannitjit dávverijt dájddára Aage Gaup-rávkes. Lagámusá li hálijdam jut gájkka suv dájddabargo galggi tjadáduvvat ja tjuoldeduvvat, katalogiseriduvvat ja haddebiedjamij, ja ulmme le jut gájkka suv bargo galggi bisoduvvat ja galggá máhttelis ávkástallat dajs álmmugis.</p>
<p>Gaup li oasálasj vuododittjat dájddajuohkusav Máze-joavku jagen 1978, juohkusin lidjin gáktsa nuora dájddára. Máze-joavku sjattaj ájnas oasse sáme kultuvrra- ja dájddadádjadusá åvddånahttemis ja lij arvusmahteduvvam ájádusájs ja idejajs vuona dájddaiellemin 1970-jagijn.</p>
<p>– Mån lav ávon gå gájk dájda majt Aage Gaupas la báhtsám bisoduvvá boahtteájgijda. Suv barggo la ájnas oasse sáme dájddahiståvrås, ja la ájnas jut boahtá ávkken dájda ja histåvrå háldadiddjijda ja dutkijda, javllá Maja Kristine Jåma (NSR)</p>
<p>Juollodibme tjoahkkáj 550 000 kråvnnåj vatteduvvá doarjjaårdniga ásadusåvddånahttema tjadá.</p>
<p><em type="italic">Gatjálvisá jali ságájdahttem, guládalá sámedikkerádijn Maja Kristine Jåma (NSR), mob. +47 472 42 366, </em><em type="italic">maja.kristine.jama@samediggi.no </em></p>
</body></document>
