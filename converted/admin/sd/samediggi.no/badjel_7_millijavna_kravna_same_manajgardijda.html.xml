<document xml:lang="smj" id="no_id"><header><title>Badjel 7 millijåvnå kråvnå sáme mánájgárdijda - Sámedigge</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>417</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/over-7-millioner-kroner-til-samiske-barnehager.15733.aspx?sprak=15</origFileName><parallel_text xml:lang="nob" location="over_7_millioner_kroner_til_samiske_barnehager.html"/><parallel_text xml:lang="sma" location="bijjelen_7_millijovnh_kravnah_saemien_maanagiertide.html"/><parallel_text xml:lang="sme" location="badjel_7_miljovnna_ruvnno_sami_manaidgarddiide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Badjel 7 millijåvnå kråvnå sáme mánájgárdijda</p>
<p><em type="italic">Sámedikkeráde Mikkel Eskil Mikkelsen (NSR) ávvudallá gå vuojnná ådå oarjjelsáme mánájgárdde l sáme mánájgárdij ja åssudagáj doarjjaduosstolistan. </em></p>
<p>Sámedigge jahkásattjat juollot dårjav sáme mánájgárdijda ja sáme åssudagájda dáro mánájgárdijn, gånnå sámegiella ja sáme kultuvrra l vuodon. Doarjja juolloduvvá dåjmajda ma sáme árvojt åvdedi, gielav, kultuvrav ja árbbediedov. Jage 2021 låhko la tjoahkkáj 7.468,500,- kråvnå, ja la juogeduvvam 22 sáme mánájgárdijda ja 10 sáme åssudagájda sáme mánájgárdijn. Tjoahkkáj 32 mánájgárde oadtju dårjav dán doarjjaårdniga baktu.</p>
<p xml:lang="nob">Se oversikt over hvilke samiske barnehager og avdelinger som har fått støtte i 2021</p>
<p>– Sáme mánájgárde ja åssudagá dahki riek ájnas bargov nannitjit mánáj sáme identitiehtav gå sámegielav åvdedi ja gaskosti sáme kultuvrav, ja Sámedigge sihtá doarjjaårdnigijn sijáv viehkedit, javllá sámedikkeráde Mikkel Eskil Mikkelsen (NSR).</p>
<p type="title">Ådå sáme fálaldahka oarjján</p>
<p>2021 ásaduvvá ådå oarjjesáme mánájgárddeåssudahka Raarvihken byjjenimmiejarnges (bajássjaddamguovdátjin) Raarvihke suohkanin. Sámedikkeráde mielas dat la riek mielludahtte gå nahki fálat sáme mánájgárddefálaldagáv ienep sáme mánájda.</p>
<p>Mikkel Eskil Mikkelsen    Sámediggi    – Sáme mánájgárde ja sáme åssudagá li riek ájnnasa sáme mánáj iellemin. Vájmogielan (VAT 2016: 18) javladuvvá sáme mánájgárde li da ájnnasamos ajnegis dåjma sámegielaj sihkarasstemin, gáhttimin ja ælládahttemin. Danen lip mij Sámedikke bieles ávon gå ásaduvvá ådå oarjjesáme åssudahka, javllá Mikkelsen.</p>
<p>Sáme mánáj låhko, gudi mánájgárddefálaldagáv oadtju mij sámegiellaj vuododuvvá, sáme kultuvrraj ja árbbediehtuj, binnu nasjåvnålasj dásen. Jagen 2020 lidjin tjoahkkáj 711 máná ja jagen 2021 vas 696 máná. Låhko l ienemusát binnum nuorttasáme mánnájuohkusin, manna jagen 2020 lidjin 649 máná ja jagen 2021 vas 630 máná. Julevsámegiela mánnájuogos la binnum 31 mánás jagen 2020 gitta 26 mánnáj jagen 2021. Oarjjesáme mánnájuohkusin la vas låhko lassánam 31 mánás jagen 2020 gitta 40 mánnáj jagen 2021.</p>
<p type="title">Moadda ájnas prosessa jådon</p>
<p>Sámedikkeráde la åvdebut låpptim dárbov gehtjadit máhttelisvuodav ásadit nåvkå mánájgárddesajev. Sæmmi båttå la Storberget-nammadus buktám diedádusáv mij ævtot suohkana galggi guhkep mærráj mierredit dårjav priváhta sáme mánájgárdijda.</p>
<p>– Moadda sáme mánájgárdijs uddni li unnep priváhta akterra. Gå nammadus buktá oajvvadusáv mij sjaddá vájkkudit sáme mánájgárdijt da la ájnas Sámediggáj sihkarasstet sáme mánájgárdij árvvedimev sijá dåjmadimen. Boahtteájggáj båhti rievddadusá mánájgárddesuorgen má dárbahi tjielggavuodav Sámedikke bieles. Munji sjaddá ávvo joarkket bargov nåvkå mánájgárddesajij sáme mánájda ja dasi buorre ruhtadimårdnigijn, javllá Mikkelsen.</p>
<p>Sámedigge láhtjá dilev Vuona sáme mánájgárddefálaldagájda iesjguhtik doarjjaårdnigij baktu masi Vuona mánájgárde bessi åhtsåt. Mánájgárde sáme giellaåhpadussaj máhttá dårjav oadtjot. Danna l åhtsåmusájggemierre ragátmáno 1.b 2021. Máhttá aj dårjav oadtjot iesjguhtiklágásj prosjevtajda ma åvdedi sáme giella- ja kultuvrramáhtov. Danna l åhtsåmusájggemierre gålgådismáno 1.b 2021.</p>
<p>Lågå ienebut iesjguhtik dårjaj birra .</p>
<p><em type="italic">Ságájdahttem: Sámedikkeráde Mikkel Eskil Mikkelsen (NSR) E-poassta: </em><em type="italic">mikkel.eskil.mikkelsen@samediggi.no </em><em type="italic">jali tlf: 91742161 </em></p>
</body></document>
