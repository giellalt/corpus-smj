<document xml:lang="smj" id="no_id"><header><title>Sámij álmmukbiejvve ja nasjåvnålasj dåbddomerka - Sámedigge</title><genre code="admin"/><author><unknown/></author><translator><unknown/></translator><translated_from xml:lang="nob"/><wordcount>492</wordcount><conversion_status type="standard"/><availability><free/></availability><multilingual/><origFileName>https://sametinget.no/om-sametinget/nasjonaldag-og-nasjonale-symboler/?sprak=15</origFileName><parallel_text xml:lang="nob" location="nasjonaldag_og_nasjonale_symboler.html"/><parallel_text xml:lang="sma" location="aalmegebiejjie_jih_nasjonaale_symbovlh.html"/><parallel_text xml:lang="sme" location="sami_albmotbeaivi_ja_nasuvnnalas_dovdomearkkat.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámij álmmukbiejvve ja nasjåvnålasj dåbddomerka</p>
<p><em type="italic">Guovvamáno 6. biejvve la Sámij álmmukbiejvve. Biejvve tjalmostahteduvvá vuostasj sáme rijkatjåhkanime mujtton mij dåladuváj Metodistagirkkon Roandemin 1917. </em></p>
<p>Guovvamáno 6. biejvve la almulasj slávggimbiejvve Vuonan. Edna dáhpádus ja gåvåstagá tjadnasi dán bæjvváj. Sámedikkeráde biejvev avvudallá gå li siegen ávvudallamin rijkav miehtáj. Vuolemusán dán bielen li ávkálasj sválldasa ma ienep diedojt álmmukbiejve birra vaddi.</p>
<p>Biejvve tjalmostahteduvvá vuostasj sáme rijkatjåhkanime mujtton mij dåladuváj Metodistagirkkon Roandemin 1917. Dat lij vuostasj bále gå sábmelattja lidjin tjoahken bargatjit nasjonalstáhta rijkarjájáj rastá. Biejvve ávvudaláduváj vuostasj bále jagen 1993.</p>
<p type="title">Báhkogirjásj</p>
<p>Sámedikke giellakampánnja <span type="quote">"Sámás mánájn"</span> aktijvuodan la almoduvvam báhkogirjásj manna li árggabiejvve bágo ja moallánahko nuortta-, oarjjel- ja julevsámegiellaj.</p>
<p>Viettja báhkogirjátja: Sátnegirjjáš - báhkogirjásj - baakoegærjetje - samisk lommeparlør</p>
<p type="title">Applikasjåvnnå</p>
<p>Sámedigge la applikasjåvnåv stiellim, man namma la <em type="italic">10/20 bágo </em>. Ulmme la åhpadit divna mánájgárddemánájda ja vuodoskåvllåoahppijda 10 ja 20 bágov sámegielajda. Applikasjåvnnå la nuortta-, julev- ja oarjjelsámegiellaj, ja danna li sihke gåvå ja jiednafijla. </p>
<p>Sámedigge la aj báhkogirjásj-applikasjåvnåv stiellim man namma la <em type="italic">Saemesth! </em>Ussjolvis dájna báhkogirjátjijn le hávsskes vuohke bivddit sámástittjat gå ulmutja æjvvali vuostasj bále árggabiejven ja ávvobåttåj. Dánna ij la låsså grammatihkka, ájnat ávkkás moallánagá. De ij la ietján gå sáhkadahtjat. Báhkogirjásj la dagádum <span type="quote">“Sámásta mujna”</span> kampánnjaj. </p>
<p type="title">Sáme slávggá</p>
<p>Ájnas gåvåstahka guovvamáno 6. b. ávvudallamis la slávggá. Sáme slávggá l gájkaj sábmelattjaj aktisasj slávggá, berustahtek man rijkan sij årru. Slávgáv dåhkkidij 13.nuorttarijkalasj sámekonferánssa Åren, Svierigin, bårggemáno 15. b. 1986, ja dav la sáme dájddár Astrid Båhl, Ivgubadás, Tråmsås, hábbmim.</p>
<p>Oajvvegåvvå la goabddás viettjaduvvam ja oarjjelsáme Anders Fjellnera divtas <span type="quote">"Biejjien baernieh"</span> (<span type="quote">«Biejve bárne»</span>). Dán divtan Fjellner gåvvit sábmelattjajt biejve bárnnen. Gievlle l biejvve- (ruoppsis biellegievlle) ja mánnogåvåstahka (alek biellegievlle). Duogos (ruoppsat, alek, ruodná ja visská) la jur tjielggidum sáme bájnnon (ienemusát anedum bájno sáme gáptijn). Duot dát vuojnnu le majt da merkahi, ja dajnas ælla lagábut tjielggidum.</p>
<p>Sáme slávggá dåhkkiduváj almulattjat jagen 2003 Vuonan, daj rievddadusáj milta ma li Sámelágan ja Lágan slávggima birra suohkana almulasj huodnahijn. Sæmmi bále Stuorradigge Sámedikkev fábmodij mierredittjat njuolgadustjállagijt slávgá adnema birra. Sámedigge dåhkkidij dáv moarmesmáno 27. b. 2004. Slávgán la almulasj stáhtus, valla dat ij la rijkaslávggá mij álmmukriektá ja stáhtariektá milta gånågåsrijkav Vuonav åvdåsta.</p>
<p>Lågå: Forskrift om bruk av det samiske flagget</p>
<p>Diedo slávgá bájno ja dimensjåvnå birra</p>
<p>Se NRK-video: Hva betyr det samiske flagget?</p>
<p>Lågå lága slávggima birra suohkana almulasj huodnahijn</p>
<p type="title">Sámij álmmuklávla ja sáme álmmukjuojgga</p>
<p>Nuorttarijkaj sámekonferænssa Åren mierredij 1986 at Sámi soga lávla jali Sámemátto lávla, almulattjat luluj nammaduvvat Sámij rijkalasjlávllagij. Tæksta l tjáledum 1906 merrasámes Isak Saba (1875-1921) gut bargaj åhpadiddjen ja girkkotjuojadiddjen ja lij riegádam nuorttavuona Unjárgan. Isak Saba lij vuostasj sábme gut válljiduváj vuona Stuorradiggáj. Arne Sørlie la musijkav tjállám.</p>
<p>Sámeráde mierredij 22. Sámekonferænsan Váhtjerin/Gällivare 2022 nammadit Sámieatnan duoddariid/Sámeednam duoddarijt rijkalasjjuojggusin Sámij rijkalasjlavlaga buohta. Juojgos tjáleduváj suoma-sáme tjálles, tjuojadiddjes ja dájddaris NilsAslak "Áillohaš” Valkeapää gut tjálij juojggusav.</p>
<p>Sáme parlametáralasj ráde ja Sámeráde aktisasj juogos sáme rijkalasjgåvåstagájd la almodam tjoahkke tjállagav sáme rijkalasj lávllagijn (Sámeálmmuga lávla) ja sáme rijkalasjjuojggusav moatte sáme giellaj.</p>
<p>Viettja Sáme berraha lávllaga ja Sámeednama duoddarij tevstav moatte giellaj</p>
</body></document>
