<document xml:lang="smj" id="no_id"><header><title>PRM: Doarjju ådå oarjjelsáme næhttabájkev</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2019</year><wordcount>309</wordcount><conversion_status type="standard"/><availability><free/></availability><multilingual/><origFileName>https://www.samedigge.no/AAdaasa/PRM-Doarjju-aadaa-oarjjelsame-naehttabajkev</origFileName><parallel_text xml:lang="nob" location="prm-tilskudd-til-ny-soersamisk-nyhetsside-paa-nett.html"/><parallel_text xml:lang="sma" location="prm-daaarjoe-orre-aaarjelsaemien-saernienedtesaejrose.html"/><parallel_text xml:lang="sme" location="prd-doarju-odda-lullisami-odasneahttabaikki.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: Doarjju ådå oarjjelsáme næhttabájkev</p>
<p>Sámedikkeráde l dårjav juollodam sáme giellaprosjevtajda, ja dan bále vuorodam giellaprosjevtajt oarjjel-, bihtám- ja julevsáme guovlojt. Duola dagu Rørosnytt oadtju 300.000 kråvnå doarjjan ásadittjat ådå oarjjelsámegielak ådåsnæhttabielev.</p>
<p>– Oarjjelsáme giella l nanostuvvamin maŋŋela gå la læhkám garrasit ájteduvvam. Ásadit oarjjelsáme ådåskanálav máhttá liehket ájnas nannitjit oarjjelsámegielav bæjválasj giellan, javllá sámedikkepresidænnta Aili Keskitalo.</p>
<p>Ulmme prosjevtajn la næhttabájkev oarjjelsámegiellaj ásadit, ådåsij ma oarjjelsámijda guosski ja oarjjelsáme dåjmadagáv sadjásis oadtjot.</p>
<p>– Mijá mielas la ájnas juhte oarjjelsáme bessi ådåsijt ja ietjá ájggeguovddelis ássjijt ietjasa giellaj låhkåt. Dát næhttabájkke goappátjagá nanni ja åvddånahttá oarjjelsámegielav, javllá Keskitalo.</p>
<p type="title">Oarjjelsáme seminárra ja sáme filmmafestiválla</p>
<p>Ietjá oarjjelsáme prosjevta ma li doarjodum li Trøøndelaagen fylhkentjïelte/ Aaajege - saemien gïele- jïh maahtoejarnge ma oadtju 100.000 kråvnå doarjjan ásadittjat seminárav Gïeleviermie oarjjelsámegiela dile birra, mij ásaduvvá Rørosan basádismáno 7.–8. biejvij.</p>
<p>Rørosa suohkan oattjoj 80.000 kråvnå doarjjan ásadittjat rájájrasstijiddje sáme musihkkafestiválav basádismáno 7.–10. biejvij. Dát festiválla sjaddá oassen Raasten Rastah festiválas mij juohkka jage ásaduvvá.</p>
<p type="title">Doarjja bihtámsámegielav ælládahtátjit</p>
<p>Duoddara Ráfe, Bájdár suohkanin, oadtju 300.000 kråvnå bihtámsámegielav ælládahtátjit. Duola dagu galggá Duoddara Ráfe aktan bihtámsáme giellaberustiddjij Svieriga bielen barggat.</p>
<p>Julevsáme guovlon oadtju Hábmera suohkan 75.000 kråvnå doarjjan giellakurssaj mánájda gænna li sámegiella vuostasjgiellan, ja 75.000 kråvnå giellakurssaj mánájda gænna li sámegiella nubbengiellan.</p>
<p type="title">Girjálasjvuodaæjvvalime, giellakurssa, manno-app ja skallolæjrra</p>
<p>Nuorttasáme prosjevta li aj doarjoduvvam. Čálliid lágádus oadtju 300.000 kråvnå doarjjan prosjæktaj <span type="quote" xml:lang="sme">“Sámegielat girjjit ohcet geavaheddjiid”</span> (Sámegielak girje addnijt åhtsi). Prosjækta ásat 25 æjvvalime gånnå tjálle mánájt ja nuorajt hávsskudahtti låhkåma ja oavdástallama baktu.</p>
<p>Unjárga suohkan oadtju 150.000 kråvnå giellakurssaj mij galggá viehkedit sijáv gudi li sáme álggokursav tjadádam sámástittjat.</p>
<p>Sámedikkeráde l juollodam 200.000 kråvnå doarjjan prosjæktaj Bædi &amp; Børdi, mij la manno-app sámegiellaj Nuortta-Vuona turisstabájkij birra.</p>
<p>Sáme girkkoráde oadtju 150.000 kråvnå prosjæktadoarjjan ásadittjat sáme skallolåhkkijlejrav. Dán jage skallolåhkkijlæjrra ásaduvvá 6. bále.</p>
<p>– Ållagasj la ávvudahtte gå gå mij jur álggoálmmukgiellajagen muossádip nav stuorra berustimev giellaprosjevtajs, javllá sámedikkepresidænnta Aili Keskitalo.</p>
</body></document>
