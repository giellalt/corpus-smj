<document xml:lang="smj" id="no_id"><header><title>Kronihkka: Ålos vilá moatte buolvaj ja iehtjasa låsså nådijt guoddi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2017</year><wordcount>385</wordcount><conversion_status type="standard"/><availability><free/></availability><multilingual/><origFileName>https://www.samedigge.no/AAdaasa/Kronihkka-AAlos-vila-moatte-buolvaj-ja-iehtjasa-laassaa-naadijt-guoddi</origFileName><parallel_text xml:lang="nob" location="kronikk-mange-baerer-fortsatt-generasjoners-og-egen-boer-tungt-paa-ryggen.html"/><parallel_text xml:lang="sme" location="kronihkka-ollugat-guddet-ain-sohkabuolvvaid-ja-iezaset-lossa-nodiid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Kronihkka: Ålos vilá moatte buolvaj ja iehtjasa låsså nådijt guoddi</p>
<p>Sámedikkeráde Henrik Olsen la kronihkav tjállám mij guosská duohtavuodakommisjåvnnåj Vuona sáme ja guojna álmmugij gáktuj.</p>
<p>Javllamáno 15. biejve Sámedigge sebraj tjåhkanibmáj Stuorradikke presidænntaåvdegij gånnå lij sáhka duohtavuodakommisjåvnås sáme ja guojna álmmugij gáktuj. Tjåhkanibme lij vuodon bargguj masi miján li stuorra vuorddemusá. Sáme ja aj guojna li hæhttum gillat stuorsebrudagá illastimev mijá identitehta ja kultuvra dárojduhttemij. Dássta li háve sjaddam, ájnegis ulmutjijda ja aj sebrudahkaj, man vijddudagá birra mij ep ájn diede. Mij diehtep, kolonisierimij ja badjelgæhttjamij lip mij guoskadallam. Mij diehtep juhti vuornnom, binnep árvov vaddet, gielav ja kultuvrav masset ja skábmo iesjdåbdov ja buorre iesjgåvåv niejddi. Mijá mielas ájgge le láddam dajna juojddá dahkat. Ij iehtjama árvov binnedittjat, valla vaj máhttep boahtteájggáj mihát mannat álmmugin man vássám ájgge le tjielgaduvvam. Histåvrrå dárojduhttempolitihka birra la aj histåvrrå ulmutjij birra gudi bierggijin berustahtek oajválattjaj garra bargos mijáv vuojnnemahttásin dahkamis. Valla dat la læhkám divras, ja ålos vilá moatte buolvaj ja iehtjasa låsså nådijt guoddi, ja dåbddi jut dáv noadev duodaj sihti guodet.</p>
<p>Sámediggáj la ájnas, duohtavuodakommisjåvnnå galggá liehket kommisjåvnnå mij guosská sáme álmmugij allasis. Galggá liehket máhttelisvuohta vájkkudit bargguj kommisjåvnå mandáhta vájkkudime baktu, ja maŋŋáj dan baktu juhti iehtjama vásádusáj birra subtsastip. Danen ájggop mij árrat 2018 sáme álmmugij allasis máhttelisvuodav vaddet subtsastittjat iehtjasa vuojnojt makkir tiemáj duohtavuodakommisjåvnnå luluj barggat. Dát luluj midjij ávkken gå mij galggap Stuorradikkijn rádádallat dan birra majna duohtavuodakommisjåvnnå luluj barggat.</p>
<p>Mij jáhkkep sáme sebrudahkaj la ávkken duohtavuodakommisjåvnås. Valla mij jáhkkep, adjáj dáttja sebrudahkaj la dassta ávkken. Sæmmi gå sábmelattja li duolmoduvvam ja skámáduhteduvvam, li aj dáttja vásedam histåvråv ja ideologijjav mij la subtsastam, sáme li nievrep ulmutja gænna ij la sæmmi árvvo gå siján. Máhttá aj dáttjajda liehket ávkken dat histåvrålasj noades ierit bessat.</p>
<p>Semadimkommisjåvnnå Ruonasednamin la jur árvvalusájdis buktám. Danna vuoseduvvá dárbbuj histåvråv ietjas ævtoj milta åvdedittjat ja dárbbuj duodastittjat ja majt kolonisierim la Ruonasednama álmmugij merkaham. Kommisjåvnnå aj subtsas, dárbbo l semadit vássám ájgijn ja álmmuga trauma:jt huksat. Juohkka álmmugin galggá liehket sijá iehtjasa duohtavuoda- ja semadimprosæssa, ja mij sáme galggap dav prosessav hábbmit gåktu midjij la buoremus.</p>
<p>Sæmmi la semadibme prosæssa mij ájgev gájbbet. Miján hæhttu sidot nubbe nuppev gulldalit ja iehtjádij vásádusájt dåhkkidit. Gierddisvuohta ja sidot bávtjas subttsasijt gierddat li guovdásj faktåvrå. Valla sæmmi hæhttu liehket jáhkko nanos sáme álmmugij boahtteájggáj.</p>
<p>Mån jáhkáv mij væhkkálakkoj dav nagádip.</p>
</body></document>
