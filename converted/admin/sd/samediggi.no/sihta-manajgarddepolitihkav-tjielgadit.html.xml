<document xml:lang="smj" id="no_id"><header><title/><genre code="admin"/><author><unknown/></author><wordcount>294</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="smj"/><language xml:lang="eng"/></multilingual><origFileName>http://www.samedigge.no/layout/set/print/Arkiv/Valgperiode-2009-2013/Artikler/Sihta-manajgarddepolitihkav-tjielgadit</origFileName><parallel_text xml:lang="nob" location="oensker-aa-klargjoere-barnehagepolitikken.html"/><parallel_text xml:lang="sma" location="saejhta-maanagiertepolitihkem-tjielkestidh.html"/><parallel_text xml:lang="sme" location="haliida-cielggadit-manaidgardepolitihka.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Sihtá mánájgárddepolitihkav tjielgadit / Artikler / Valgperiode 2009 - 2013 / Arkiv / Sámedigge - Sametinget</p>
<p type="title">Sihtá mánájgárddepolitihkav tjielgadit</p>
<p>01. njoktje 2012</p>
<p><em type="bold">Sámedigge le dal sáme mánáj mánájgárdij diedádusáv tjállemin. Diedádusá duogásj le Sámedigge sihtá badjásasj politihkav hábbmit mánájgárdij gáktuj mij galggá prinsihpalasj gatjálvisájt tjielgadit ja láttov dahkat sáme mánáj mánájgárddefálaldagá gáktuj. </em></p>
<p><em type="bold">- Diedádus galggá vuosedit mánájgárde, mánáj, æjgádij ja sáme sebrudagá dárbojt. Sámedigge sihtá sáme mánáj mánájgárdde galggá liehket integreridum, bivnos ja innovatijvva ásadus alla kvalitehtajn gájka mánájda buorren, javllá sadjásasj presidænnta Laila Susanne Vars. </em></p>
<p>Vijddábut dættot sadjásasj presidænnta Sámedigge sihtá duola dagu bærrájgæhttjat jut pedagogalasj barggij åttjudibme buoreduvvá váj siján le sámegiela ja kultuvra máhtudahka.</p>
<p><em type="bold">Guoskat moadda gatjálvisájt </em></p>
<p>Mánájgárddediedádusá ulmme le dilev láhtjet ájádusájda ja ságastallamij gåktu galggá politihkalasj ulmijt jåksåt mij guosská buorep bajássjaddamdilláj mánájgárddefálaldagá báktu.</p>
<p><em type="bold">- Mijá ulmme le diedádus ij dåssju galga gåvvidit ja árvvaladdat makkir roalla ja politihkalasj mierredimfábmo Sámedikken galggá mánájgárddeássjijn. Diedádus galggá aj vuorodimijt tjalmostit ja vuojnnusij buktet makkir hásstalusá miján li gå galggap mánájgárdijt dahkat nav buoragin gå vejulasj. Dát sisadná gájka mánájgárdijt Vuonan majn le sáme mánájda fálaldahka, tjielggi sadjásasj presidænnta Laila Susanne Vars. </em></p>
<p><em type="bold">Sihti ájádusájt </em></p>
<p>Mánájgárdediedádusá barggo galggá liehket rabás ja sebradahtte prosessa váj jåkså dajda ulmijda ma li diedádusán. Sámedigge sihtá gåhttjot fylkkamánnijt, suohkanijt, mánájgárddebirrasijt, æjgádijt, æjgátværmástagájt ja nammadusájt ja ietjá guoskavasj ásadusájt dåjmalattjat oassálasstet. Ájádusá diedádusá gáktuj låggŋiduvvi dagástallamforumij, fáhkasemináraj, ságástallamij ja gatjádallamåtsådimij baktu.</p>
<p><em type="bold">- Mij sámediggeráden hásstep sáme sebrudagáv mijá siegen ájádallat. Makkir visjåvnå li miján sáme sebrudagán mij guosská mánájgárdij sajev mánáj bajásgiessemin, giellaåvddånahttemin ja sáme árvoj joarkkemin boahtte buolvajda? Dájda gatjálvisájda sihtap vásstádusájt, javllá sadjásasj presidænnta Vars. </em></p>
<p>Diedádus le rievddam åvdep diedádusás 2005 rájes <span type="quote">”Sámedikkeráde diedádus sáme mánájgárdij vuoksjuj”</span> ja <span type="quote">”Sáme mánájgárdij strategalasj pládna 2008-2011”</span> joarkka.</p>
<p><em type="bold">Ienep diedo: </em>Sadjásasj presidænnta Laila Susanne Vars , tlf. 977 54 102 </p>
</body></document>
