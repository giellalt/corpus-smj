<document xml:lang="smj" id="no_id"><header><title>Sierra-varresvuodadievnastusá sáme álmmugij iesjmierredimriektá vuodon - Sámedigge</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>371</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/spesialisthelsetjenester-til-den-samiske-befolkningen-med-utgangspunkt-i-retten-til-selvbestemmelse.7793.aspx?sprak=15</origFileName><parallel_text xml:lang="nob" location="spesialisthelsetjenester_til_den_samiske_befolkningen_med_utgangspunkt_i_retten_til_selvbestemmelse.html"/><parallel_text xml:lang="sme" location="spesialista-dearvvasvuodabalvalusat_sami_albmoga_varas_iesmearridanvuoigatvuoda_vuodul_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sierra-varresvuodadievnastusá sáme álmmugij iesjmierredimriektá vuodon</p>
<p><em type="italic">Sámedikkeráde mielas ij udnásj organiserim sáme varresvuodadievnastusájs ållidahte sámij riektáv iesjmierredibmáj, ja jus galggá jåksåt avtaárvvusasjvuoda dievnastusájt bierri tjielggidus sierra organiserimmodællaj mij bærrájgåhtset dáv riektáv. </em></p>
<p>Sámedikkeráde sjaddá åvdedit Helse Nord RHFa rappårtåv Sierravarresvuodadievnastusá sáme vierregij Sámedikke dievastjåhkanibmáj bårggemánon.</p>
<p>Rapporta la tjáledum gåhtjodusán guovdásj oajválattjajs. Rappårtå ulmme l bærrájgåtsedit strategalasj åvddånimev sierravarresvuodadievnastusás sáme álmmugij. Sámedikkeráde l dudálasj dåhkkidibmáj sámij dárbojs ja åvddånimvuohkáj ietjas varresvuohtaj hiebadam ietjaska giellaj, kultuvrraj ja sebrudakiellemij.</p>
<p>Rapporta tjielggi niellja vuogijt åvddånibmáj ja organiserimij sáme sierravarresvuodadievnastusájs. Sámedikkeráde mielas hæhttu åvddånibme sierravarresvuodadievnastusájs sáme álmmugij gehtjaduvvat sámij álggoálmmuk riektáj hárráj, daj siegen riektá iesjmierredibmáj gárvedimen, hábbmimin ja organiserimin varresvuodadievnastusájs gåktu åvddånboahtá konvensjåvnåjs majs Vuodna la dåhkkidam. Sámedigge mierkki strategidokumenta niellja modella, valla e gávna avtak dajs duhtadahtte.</p>
<p>– E aktak dajs modellajs rappårtån ma ållidahttij sámijriektáv iesjmierredibmáj, ja riektáv tjielggit hásstalusájt, tjoavddusijt ja makkir vuorodime galggi dagáduvvat sáme sebrudagán, javllá Sámedikkeráde Hans Ole Eira.</p>
<p>Sámi klinihkka, mij la ájnna formálalasj sáme dálkudimdievnastus, la ekonåvmålattjat ja organiserima gáktuj vuolemusán daj nuppij varresvuodadåjmadagáj gáktuj, ja la dan láhkáj tjanádum dåjmadagáj hásstalusájda ja vuorodimijda aktelattjat</p>
<p>Sámedikkeráde mielas tjårggim avtaárvvusasj dievnastusájs sáme vierregij gájbbet tjielggidusáv ja gárveduvvá sierra modælla gånnå sámij riektá gárvedibmáj, hábbmimij ja organiserimij varresvuodadievnastusájs bærrájgåtseduvvá. Modælla vuolgasadje hæhttu liehket juo sajenis sámeásadusá dagu Sámi klinihkka, ja liehket tjanáduvvam nasjonálalasj oajválattjas ja Sámedikkes. Modælla gájbbet sierra stivrav ja budsjehtav, gånnå stivrra hæhttu ájádallat sámeguovloj hárráj. Dákkir modælla sjaddá bisodit mierredimoassálasstemav sámijda åbbå lándan, ja bærrájgåtsedit almma dárbojt juohkka ájnna sámesebrudagáv.</p>
<p>Sámedikkeráde dádjat sadjáj oadtjot dákkir modellav máhttá sjaddat guhkes barggo. Dan organiserimmodella vuorddemin hæhttuji sáme sierravarresvuoda dievnastusá ma li sajenis duola dagu Sámi klinihkka jådeduvvat njuolgga Helse Nord RHFđa vuolláj, gænna l uddni sierra åvdåsvásstádus sáme varresvuodas.</p>
<p>Eira tjalmos ietjájduhttem organisasjåvnåstruktuvran juo ásadam sáme varresvuodadievnastusájda ij tjoavde ietjá varresvuoda dåjmadagájt åvdåsvásstádusás sáme pasientajs sijá guovlon. Juohkka varresvuodadåjmadahka hæhttu vilá liehket vælggogisá láhtjet dievnastusájt gielalattjat ja kultuvralattjat.</p>
<p>– Gå gielalasj ja kultuvralasj hiebadahtedum varresvuodadievnastusá gulluji nasjonála ulmijda, bierri dát boahtet vuojnnusin organnasjåvnåstruktuvran. Organiserim varresvuodadievnastusájs sáme pasiænntaj le oasse gåktu vuona varresvuoda oajválattja vuorbástuvvi ållidahttet ietjas vælggogisvuodav sáme pasienta hárráj. Gåktu dievnastusá dåjmaduvvi ja dat badjásasj organisasjåvnåstruktuvrra hæhttu gåvvit sámij riektáv iesjmierredibmáj, javlla Eira.</p>
<p><em type="italic">Lenep diehto jali ságájdahttem, guládalá sámedikkerádijn Hans Ole Eira +47 918 61 471, jali e-poassta: hans.ole.eira@samediggi.no </em></p>
</body></document>
