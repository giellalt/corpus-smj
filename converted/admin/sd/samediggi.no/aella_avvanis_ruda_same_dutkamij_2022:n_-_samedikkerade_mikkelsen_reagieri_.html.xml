<document xml:lang="smj" id="no_id"><header><title>Ælla åvvånis rudá sáme dutkamij 2022:n – Sámedikkeráde Mikkelsen reagieri  - Sámedigge</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>276</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/reagerer-pa-at-det-ikke-er-gitt-midler-til-samisk-forskning-i-2022.17456.aspx?sprak=15</origFileName><parallel_text xml:lang="nob" location="reagerer_pa_at_det_ikke_er_gitt_midler_til_samisk_forskning_i_2022_.html"/><parallel_text xml:lang="sme" location="reagere_go_eai_oppage_leat_rudat_sami_dutkamii_2022:s_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ælla åvvånis rudá sáme dutkamij 2022:n – Sámedikkeráde Mikkelsen reagieri</p>
<p><em type="italic">2021:n båhtin tjoahkkáj 141 millijåvnnå kr åvdås åhtsåma sáme dutkamij. 2022 stáhtabudsjehtas ælla vuorkkiduvvam rudá sáme dutkamij Norges Forskningsråda baktu. Sámedikkeráde Mikkelsena mielas la dat duodalasj ássje ja bivddá dutkamráde ja ráddidusáv vuorodit sáme dutkamav. </em></p>
<p>Mikkel Eskil Mikkelsen    Árvu/Sametinget    Norges Forskningsråd jahkásattjat juohká badjel 10 millijárdda kr dutkamij. Dutkamráden la åvdåsvásstádus vuodo- ja aneduvvam dutkama ja innovasjåvnå åvddånahttemin. Dav dahká dutkamrudáj háldadime baktu ja ráddidusá bagádime baktu dutkampolitihka birra, duola degu dutkambudsjehta ævtodime baktu stáhtabudsjæhttaj.</p>
<p>2021:n juollodij dutkamráde 12 millijåvnnå kr sáme dutkamij, ja 2022:n e åvvånis majdik juolloduvá sáme dutkamij. Sámedikkeráde Mikkel Eskil Mikkelsen reagieri.</p>
<p>– Le alvos ássje gå sáme dutkam galggá ålles jahkáj ganugahteduvvat. Ájnas la jut sáme sebrudahka oadtju máhttelisvuodav åvddånit dutkama ja innovasjåvnå baktu moatten suorgen. Le degu sáme sebrudagá åvddånibme luluj ganugahteduvvat, javllá Mikkelsen.</p>
<p type="title">Máhtudak vánesvuohta</p>
<p>Mikkelsena mielas gierddá sáme sebrudahka dálla juo dutkama ja åvddånime vánesvuoda diehti.</p>
<p>– Diehtep sáme dutkama vánesvuohta sjaddá bájnnet udnásj sebrudagáv. Ájggeguovddelis tiemá maj birra ep diede nuoges dagu gåktu dárojduhttempolitihkka l vájkkudam midjij sebrudahkan, gåktu dálkádaknieda vájkkut sáme æládusájda ja kultuvrraj, man stuorre l åbbålasj vahágahttem ællosujttoguovlojda, gåktu sihkarasstep sámegielajt boahtteájge. Dánna li gatjálvisá maj birra l råhtto háhkuhittjat diedojt, dárbahip ienep diedojt dálla, javllá Mikkelsen.</p>
<p type="title">Bivddá ráddidusáv vuorodit sáme dutkamav</p>
<p>Mikkelsen bivddá ådå ráddidusáv vuorodit sáme dutkamav. Sujna l hukso sáme dutkambirrasij vuoksjuj.</p>
<p>– Ráddidus hæhttu dáv tjoavddet. Vuordáv sáme sebrudahka oadtju åvddånimmáhttelisvuodav. Baláv sáme dutkambirrasij diehti gå li smáve ja rasje. Da dárbahi låpptiduvvat ja oadtjot máhttelisvuodav vájkkudit sáme sebrudahkaj, e da galga gártjeduvvat, javllá Mikkelsen.</p>
<p><em type="italic">Gatjálvisá ja ságájdahttem, guládalá sámedikkerádijn Mikkel Eskil Mikkelsen (NSR) tlf. +47 917 42 161, </em><em type="italic">mikkel.eskil.mikkelsen@samediggi.no </em></p>
</body></document>
