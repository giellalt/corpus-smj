<document xml:lang="smj" id="no_id"><header><title>Nasjonálalasj ja rijkkagasskasasj giellavahkko 2021 - Sámedigge</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>239</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/nasjonal-og-internasjonal-samisk-sprakuke-2021.17260.aspx?sprak=15</origFileName><parallel_text xml:lang="nob" location="nasjonal_og_internasjonal_samisk_sprakuke_2021_.html"/><parallel_text xml:lang="sma" location="nasjonaale_jih_gaskenaasjonaale_saemien_gielevahkoe_2021_.html"/><parallel_text xml:lang="sme" location="sisriikkalas_ja_riikkaidgaskasas_sami_giellavahkku_2021_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Nasjonálalasj ja rijkkagasskasasj giellavahkko 2021</p>
<p><em type="italic">Giellavahkko ásaduvvá guolmát jage maŋŋeláhkkuj, ja la sjaddam jahkásasj ávvudallam sáme gielajs. Giellavahkko la aktisasj åvdedibme tjalmostittjat sáme gielajt, ja la aktisasjbarggo sámedikkij gaskan Vuonan, Svierigin ja Suoman.   </em></p>
<p>Ulmme giellavahkujn la tjalmostit sáme gielajt almulattjat, lasedit máhtudagáv sáme gielajda ja låggŋit gielaj árvov. Sámedikke Vuonan, Svierigin ja Suoman sávvi sáme giela galggi vuojnnut, gullut ja aneduvvat juohkka sebrudaksuorgen giellavahkon.</p>
<p>– Dá vahko galggi mijá sáme giela vuojnnut ja gullut sebrudagán. Lip mihá valjesvuodav dåjmajs rijkav miehtáj, javllá sámedikkepresidænnta Vuonan Silje Karine Muotka (NSR).</p>
<p>Duoddi sån la ávon gå stuoráp aktera dagu Avinor, Tine, Freia, Widerøe ja Circle K oassálasstij tjalmostimen sáme gielajs duon dán láhkáj.</p>
<p>– Ávvodåbddo gullu gå stuoráp aktera li åvddågåvven ja vuosedij gæjnov ja tjalmostij sáme gielajt almulattjat, javllá Muotka.</p>
<p>Giellavahkko la lasedum jages jahkáj, ja sihke suohkana, sáme institusjåvnå, bájkálasj ja nasjonálalasj aktera ja ájnegis ulmutja viehkedi tjalmostit sáme gielajt dá vahkov.</p>
<p>Stivrrabáhkojådediddje Sámedikken Svierigin Håkan Jonsson javllá bisodit sáme gielajt la ájnas sáme álmmugij ja bisodibmáj sáme kultuvras.</p>
<p>– Giellavahkko la sjaddam dáhpe mij la boahtám bátsátjit, ja la ájnas ávvudallam sáme gielajs. Berustahtek máhtudakdáses, tjadná giela mijáv aktij ja dahká aktijvuodav gaskanimme, javllá Jonsson.</p>
<p>Sámedikkepresidænnta Suoman Tuomas Aslak Juuso ávttji gájkajt oassálasstet tjalmostibmáj sáme gielajs dá vahko, sihke oassálasstemin dåjmajda ja sosiála media tjadá.</p>
<p>– Giellavahkko la sierralágásj buorre máhttelisvuohta tjalmostit sáme gielajt, doajvov oajválattja ja aktera nuorttarijkalasj rijkajn adni sámegielav ietjasa doajmmaj hiebalgis láhkáj giellavahkon, javllá Juuso.</p>
</body></document>
