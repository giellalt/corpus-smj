<document xml:lang="smj" id="no_id"><header><title/><genre code="admin"/><author><unknown/></author><wordcount>382</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="smj"/><language xml:lang="eng"/></multilingual><origFileName>http://www.samedigge.no/layout/set/print/Arkiv/Valgperiode-2009-2013/Artikler/1000-kulturmujto-registreriduvvam-Balsfjorda-ja-Hammarfesta-gaksan</origFileName><parallel_text xml:lang="nob" location="1000-kulturminner-registrert-mellom-balsfjord-og-hammerfest.html"/><parallel_text xml:lang="sma" location="1000-kultuvremojhtesh-vihtesjadteme-balsfjorden-jih-hammerfesten-gaskesne.html"/><parallel_text xml:lang="sme" location="1000-kulturmuittu-gaskal-bahccavuona-ja-hammarfeastta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>1000 kulturmujto registreriduvvam Balsfjorda ja Hámmárfesta gaksan / Artikler / Valgperiode 2009 - 2013 / Arkiv / Sámedigge - Sametinget</p>
<p type="title">1000 kulturmujto registreriduvvam Balsfjorda ja Hámmárfesta gaksan</p>
<p xml:lang="sme">19. rahka 2012</p>
<p><em type="bold">Sámedigge le gávnnam årromsajijt, værrodimsajijt, rábojt, bivddoråkkijt, gierggebuodojt ja moadda ietjá sáme kulturmujtojt Balsjord-Hámmárfest-guovlon. Dáv vuosedi Sámedikke registrerima. Moadda kulturmujtojs máhtti biejsteduvvat tsieggidimes. </em></p>
<p>Statnetta konsesjåvnnååhtsåmusá aktijvuodan, ådå 420 kV-fábmolednigij Balsfjorda ja Hámmárfesta gaskan, álgaduváj prosjækta Sámedikken tjielgadittjat jus ja makkir mærráj stuoredibme sjaddá duohtadit sáme kulturmujtojt ma li automáhtalattjat suodjaluvvam. </p>
<p><em type="bold">Moadda kulturmujto </em></p>
<p>Plánidum linnja manná duobddágij tjadá gånnå ælla læhkám jali dåssju muhtem mærráj kulturmujttoregistrerima åvddåla. Sámedigge le dan diehti guoradallam ja registrerim linnjaguovlo milta jagijn 2010, 2011 ja 2012. Gávnaduvvam li lagábuv 1000 kulturmujto ma muhtem mærráj duohtaduvvi jus linnja tsieggiduvvá.</p>
<p><em type="bold">- Kulturmujttolåhko le alvaduhtte stuorak, javllá Kjersti Schanche, Sámedikke prosjæktajådediddje kulturmujttoregistrerimin. Gå dá kulturmujto båhti maŋŋálakkoj linnjaguovlo milta de la dát mærkka dájn duobddágijn gávnnuji moadda luotta dålusj dåjmajs ja årudagájs, ja vuojnnet dá li læhkám ájnas adnoduobddága dålen, javllá Schanche. </em></p>
<p>Juohkka goalmát kulturmujtto le automáhtalattjat suodjaluvvam lága milta. Da nuppijn le iehpetjielgas suodjalimstáhtus jali de li ådåsap ájgijs. Kulturmujto iehpetjielgas stáhtusijn máhtti aj lagábuv guoradallamij baktu liehket automáhtalattjat suodjaluvvam. </p>
<p><em type="bold">Værrodimsaje </em></p>
<p>Kulturmujttoslájajs máhtti nammaduvvat árrana – gånnå ienemusát li låvdasaje, tsiekkima, vuohtjemtjiega/bogastilla, gierggebuodo, slabá ja suoja, mielkketjiegá ednamij báledum, gierggevuoná, bivddoråkke, rábo, gábmásaje, darvvemillo (vuomijn), siejde ja værrodimsaje.</p>
<p>Moatten sajijn li registreridum gierggetsiekkadusá gånnå doajmma ij le diehtte. Moadda dajs kulturmujtojs ma li registreridum, sierraláhkáj várijn, li luotta boatsojsáme gávddaårromsajijs jali dåjmajs tjanádum ællosujttuj sierra gávdas.</p>
<p><em type="bold">- Akta dajs alvaduhtte gávnnamijs le værrodimsadje stuorra, sárak gállo guoran, gånnå skuvrre biernas le sárgodum rájggáj gállon. Dát gávnadus le guhkket ierit linnjas, ja ij ájteduvá tsiekkadusás, javllá prosjæktajådediddje Kjersti Schanche. </em></p>
<p><em type="bold">Máhtti biejsteduvvat </em></p>
<p>Sámedigge le gávnnam moadda sajijt gånnå tsieggidibme linnjas máhttá biejstet kulturmujtojt.</p>
<p><em type="bold">- Lip dal guládallamin Statnettajn gånnå gæhttjalip gávnnat tjoavddusijt gåktu tsieggidibme galggá duohtadit nav binná kulturmujtojt gå máhttelis, javllá Schanche. Dát gájbbet duola dagu stuorediddje viertti diedojt juohket divna barggijda kulturmujtoj birra ja dahkat tjielgga njuolgadusájt gåktu dá galggi bisoduvvat. Valla muhtem sajijn ij le máhttelis bessat sierraloahpeåhtsåmusás, mij galggá Rijkaantikvárraj rájaduvvat. Dajn sajijn le ihkap dárbbo lagábuv guoradallamij/arkeologalasj bállemij. Uddni dát vuojnnet guosská gåjt 4 guovlojt, javllá Schanche. </em></p>
<p><em type="bold">Ienep diedojt oattjo: Prosjæktajådediddje Kjersti Schanche 784 74 011 </em></p>
<p><em type="bold">Diedádus tjuovvu. </em></p>
<p xml:lang="nob">Oppsummering av feltsesongen 2012 Balsfjord - Hammerfest.pdf</p>
<p xml:lang="nob">2,22 MB</p>
</body></document>
