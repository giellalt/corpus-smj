<document xml:lang="smj" id="no_id"><header><title>Vuostasj lávke tjoavdátjit máhtudakhiehtedilev - Sámedigge</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>517</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/de-forste-stegene-for-a-lose-samisk-kompetansekrise.20832.aspx?sprak=15</origFileName><parallel_text xml:lang="nob" location="de_forste_stegene_for_a_lose_samisk_kompetansekrise.html"/><parallel_text xml:lang="sma" location="doh_voestes_sillh_saemien_maahtoeaehpiem_loetedh.html"/><parallel_text xml:lang="sme" location="vuosttas_lavkkit_coavdit_sami_gelbbolasvuodakriisa.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Vuostasj lávke tjoavdátjit máhtudakhiehtedilev</p>
<p>Sebrudahka vájllu sámegielak máhtudagáv divna barggosuorgijn. Le ållu hiehtedille. Ájnas doajmma jus galggá máhtudakhiehtediles bessat le ásadit ienep sáme åhpadusáv universitiehtajn ja allaskåvlåjn – sæmmi båttå gå nanostip åhpadusfálaldagájt ma juo gávnnuji. Valla majt galggap dahkat gå máhtudahka universitiehtajn ja allaskåvlåjn vádnuni jus galggá ásadit ja bisodit sáme åhpadusáv?</p>
<p>Kronihkka sámedikkerádes, Mikkel Eskil Mikkelsen (VSR).</p>
<p>Máhtudakhiehtedille hieredahttá moatten sáme bájkálasj sebrudagán. Sáme álmmuk ij oattjo nuoges dievnastusfálaldagájt gå li stuorra hásstalusá åttjudit sámegielagijt skåvlåjda, mánájårruhijda ja sæmmi varresvuoda suorggáj. Dát la dåbdos tiebmá mij bajeduvvá vargga juohkka tjåhkanimen masi oassálastáv.</p>
<p>Garra dárojduhttem la oajvvesivvan dasi gå maŋep buolva li ietjasa iednegielav massám. Dassta boahtá gå uddni vádnuni sámegielaga divna barggosuorgijn. Udnásj åhpadimvánesvuohta mij guosská sámegielåhpadussaj sjaddá vájkudit ja vas boahtet ruopptot 20 jage duogen. Gå udnásj åhpadus skåvlån ja mánájårruhin ij vuorbástuvá de vájkudahttá sáme álmmuga dievnastusfálaldagáv boahtte ájgen. Gásskep iehtjama siejbes.</p>
<p>Tjoavdos gåktu bessat dán nievres diles la sæmmi álkke gå la gássjel. Vierttip åhpadit ienep sámegielak fáhkaulmutjijt. Dási dárbahip ienep sáme åhpadusáv ja dárbahip nanostuhttet åhpadusáv mij juo gávnnu. Huoman, universitiehtajn ja allaskåvlåjn – gudi galggi fállat sáme åhpadusáv – iehtja vádnuni máhtudagáv ásadittjat ja vuododittjat sáme åhpadusáv.</p>
<p>Sámedikkeráde åvddånbuktá dal rievddadum diedádusáv alep åhpadusás ja åtsådallamis gånnå lip hábbmim politihkam man ulmme l nanostuhttet universitiehtaj ja allaskåvlåj (UA-suorgen) máhttelisvuodav duostutjit máhtudakhiehtedilev. Rievddadum diedádusán tsuojggiduvvá jur dát ássje jut universitiehta ja allaskåvlå hæhttuji ietja åhpadit ja åvddånahttet máhtulasjvuodav mij máhttá aneduvvat ásadittjat sáme åhpadimijda.</p>
<p>Sámedigge oajvvat Sáme Allaskåvllå, Nuortta Universitiehtta ja UiT – Vuona arktalasj universitiehtta, aktan vuododi sáme dutkeskåvlåv. Hiebalgis dutkeskåvlå baktu máhtti institusjåvnå aktan ásadit máhtudagáv masi l dárbo bisodit ja åvddånahttet ietjasa åhpadusfálaldagájt. Jus galggap stuoves bachelorfálaldagáv julevsáme- ja oarjjelsámegielan, jåhtuj oadtjot sáme åhpadiddjeallaskåvlåv Tråmsån ja sihkardasstet skihppijsujttáråhpadusáv Sáme Allaskåvlån, hæhttup máhtudagáv åttjudit. Ja dav máhtudagáv hæhttup ietja hábbmit. Vuododit Sáme dutkeskåvlåv la akta dajs tjoavddusijs.</p>
<p>Sæmmi bále diedulasj máhtudakgárvedimijn UA-suorgen hæhttup aj nanostuhttet fáhkabirrusijt ma li juo sajenis. Dát guosská duola dagu Sáme guovdásj Nuortta Universitiehtan, SESAM, Giellatekno ja Divvun ja Sáme varresvuoda guovdásj UiT:an ja Låhkåmguovdásj Sáme Allaskåvlån. Divna dá li guovdálasj dåjmadiddje ma hæhttuji nanniduvvat rudálattjat ja dasi mij guosská háldadibmáj ja organiserimij gå galggá nanostuhttet sáme máhtudakåvddånimev. Sæmmi båttå vierttip barggat vaj jåhtuj oadtjop Sáme allaskåvlå Máhttoguovdátjav – máhtudakguovdasj sáme vidjurij birra åhpadusán.</p>
<p>Rievddadum diedádusán ij dåssju vuoseda universitiehtaj ja allaskåvlåj nanostuhttemij. Hæhttu låggŋiduvvat nasjåvnålattjat jus galggá máhtudakhiehtedilev tjoavddet skåvlåjn ja mánájårruhijn, ja dialåvggå suohkana ja åhpadusinstitusjåvnåj gaskan viertti nanostuhttet. Sámedigge oajvvat vuododit nasjåvnålasj sáme prográmmav lasse- ja joarkkaåhpadusán gånnå suohkana máhtti tjielggit dárbov åhpadussaj ietjas suohkanin ja rádudallat UA-suorgijn. Dát vuohke máhttelisvuodav gárvet åhpadusvirgijda ja bájkkásasj máhtudakgárvedibmáj juohkka suohkanin aktan dåjmaj UA-suorges mij duosstu máhtudakdárbov ålles sebrudagán.</p>
<p>UA-suorgge hæhttu nanniduvvat ja viertti låggŋiduvvat nasjåvnålattjat vaj juohkka suohkan máhtudagáv bessi ásadit. Dan láhkáj máhttep tjoavddet máhtudakhiehtedilev sáme sebrudagán. Máhtudakhiehtedille la åbbålasj sáme sebrudagán ja dan láhkáj la dárbbo barggagoahtet guhkesájggásasj tjoavddusij. Máhtudakvuorrádisá duostudahttijn ij la dåssju dárbbo nanostuhttet alep åhpadiminstitusjåvnåjt, hæhttup bærrájgæhttjat ja åttjudit ulmutjijt virgijda ja åttjudit ienep sámegielagijt. Sámedikkeráde ájggu åvdedit sierra ássjev ållestjåhkanibmáj mij guosská åttjudimstratesjiddjaj. Sæmmi båttå barggagoahtep stuorradiggediededimijn - åttjudime ja máhtudagá birra sáme sebrudagán - aktan Vuona ráddidusájn.</p>
</body></document>
