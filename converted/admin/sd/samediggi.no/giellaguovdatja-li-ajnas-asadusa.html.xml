<document xml:lang="smj" id="no_id"><header><title/><genre code="admin"/><author><unknown/></author><wordcount>296</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="smj"/><language xml:lang="eng"/></multilingual><origFileName>http://www.samedigge.no/layout/set/print/Arkiv/Valgperiode-2009-2013/Artikler/Giellaguovdatja-li-ajnas-asadusa</origFileName><parallel_text xml:lang="nob" location="spraaksentrene-er-viktige-institusjoner.html"/><parallel_text xml:lang="sma" location="gielejarngh-vihkeles-institusjovnh.html"/><parallel_text xml:lang="sme" location="giellaguovddazat-leat-deatalas-asahusat.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Giellaguovdátja li ájnas ásadusá / Artikler / Valgperiode 2009 - 2013 / Arkiv / Sámedigge - Sametinget</p>
<p type="title">Giellaguovdátja li ájnas ásadusá</p>
<p xml:lang="nob">07. ruffie  2012</p>
<p><em type="bold">Sáme giellaguovdátja li ájnas ásadusá. Da sámegielav ja kultuvrav nanniji, giellaarenájt ásadi, ja li ietjasa bájke sáme álmmuga identitehtahábbmijiddjen. Dav vuoset evaluerim mav Norut Alta – Áltá </em><em type="bold">le Sámedikke åvdås dahkam. </em></p>
<p>Sámedikke ájggomus giellaguovdátjij le jut sámegiella galggá gullut ja vuojnnut giellaguovdátjij doajmmaguovlon. Guoradallamin gåktu sáme giellaguovdátja dáv ulmev ållidi le dát evaluerim vidjurijt gæhttjam sisŋálattjat juohkka giellaguovdátjin, ja gåktu da doajmmi iesjgeŋga birrasij ja aktan Sámedikkijn.</p>
<p><em type="bold">10 giellaguovdátja </em></p>
<p>Evaluerim sisadná 10 giellaguovdátja ma li Sámedikkes dårjav oadtjum. Giellaguovdátja li Unjárgan, Dænon, Porsáŋgon ja Áltán Finnmárkon, Gájvuonan, Tråmsån ja Loabagin Råmsån, Evenássjen ja Divtasvuonan Nordlándan ja Rørosin Oarjje-Trøndelágan.</p>
<p>Dá lågev giellaguovdátja li álgaduvvam iesjgeŋga ájggegávdan, ja moatte láhkáj åvddånam iesjgeŋga sáme birrasin. Muhtem sajijn li giellaguovdátja sajájduvvam oassen sáme bájkálasj sebrudagájs, ietjá bájkjin vas dagu <span type="quote">“sáme suollu”</span> dáttja ieneplågosebrudagán. Dát mierkki hásstalusá ma sámegiela nannimij guosski li ietjálágátja guovlos guovlluj. Juohkka giellaguovdátjin li sierralágásj hásstalusá mij guosská organiserimij, ruhtadilláj ja sámegielak ja bájkálasj máhtudagá åttjudibmáj, vuoset evaluerim.</p>
<p><em type="bold">Oajvvat moadda dåjma </em></p>
<p>Norut Alta – Áltá oajvvat moadda dåjma váj giellaguovdátjij bárggodilev buoret. Akta dåjmajs le doajmmaruhtadårjav lasedit ja giellakursajda stuoves ruhtadimev gávnnat. Navti sjaddá álkkep åtttjudit ja bisodit barggijt alla giellamáhtudagáj. Giellaguovdátja beras lulujin dættodit tjoahkkit árbbediedov mij ájn gávnnu guovlon. Norut Áltá oajvvat aj giellaguovdátja galgalulujin ienebut vuojnnusij boahtet sáme birrasij ålggolin aj. Máhtti fállat sámegiela ja kultuvra kursajt ietjá ulmmejuohkusijda guovlonisá.</p>
<p><em type="bold">Giellaguovdátjijt vijddábut åvddånahttet </em></p>
<p><em type="bold">-Sámedikkeráde sihtá giellaguovdátjij siegen gæhttjat makkir vejulasjvuoda ja dárbo bierriji vuoroduvvat giellaguovdátjij boahtteájge gáktuj, javllá rádeájras Ellinor Marita Jåma. </em></p>
<p><em type="bold">Ienep diedo: </em>Prosjektaoajvve Norut Alta – Áltá as Vigdis Nygaard. Suv jåvså telefåvnån 78 45 71 00 jali rádeájras Ellinor Marita Jåma 916 13 460. </p>
<p xml:lang="nob">Norutrapport_2012_6r.pdf</p>
<p xml:lang="nob">992,77 kB</p>
</body></document>
