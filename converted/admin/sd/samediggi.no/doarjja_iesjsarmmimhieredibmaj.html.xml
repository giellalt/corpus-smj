<document xml:lang="smj" id="no_id"><header><title>Doarjja iesjsårmmimhieredibmáj - Sámedigge</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>300</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-selvmordsforebygging.19369.aspx?sprak=15</origFileName><parallel_text xml:lang="nob" location="stotte_til_selvmordsforebygging.html"/><parallel_text xml:lang="sme" location="doarjja_iessorbmeneastadeapmai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="sme">Doarjja iesjsårmmimhieredibmáj</p>
<p><em type="italic">Sámedikkeráde juollot 300 000 kråvnå doarjjan Finnmárko skihppijviessuj /Sánag’ij. Doarjja galggá aneduvvat kursa hiebadibmáj iesjsårmmimhieredime birra <span type="quote">“Ájttsis iesjsårmmimájádusájda”</span> sáme kontækstaj. </em></p>
<p>Iesjsårmmimgássjelisvuohta l duodalasj álmmukvarresvuoda- ja sebrudakgássjelisvuohta Sámen. Sánag’in (Sáme klinihkan) la sierralágásj åvdåsvásstádus iesjsårmmimijt hieredit sáme guovlojn Vuona bielen, ja aj buvtadi kultuvrhielles hieredimdåjmajt.</p>
<p>Prosjevta ulmme l iesjsårmmimijt hieredit sáme guovlojn, álmmuga máhtudagá låpptima baktu, jut ájttsat ja gatjádit iesjsårmmimájádusáj birra, kursa baktu álmmuk sjaddá diedulasj iesjsårmmimájádusáj birra, ja aj máhtov oadtjo gåktu vijddásap dárbulasj viehkev åhtsåt.</p>
<p>– Sámedigge vuojnná prosjækta kursav hiebadit <span type="quote">“Ájttsis iesjsårmmimájádusájda”</span> la ájnas ja dárbulasj barggo, ja doajmma mij máhttá sjaddat stuora merkadus sáme álmmugij, javllá sámedikkeráde Runar Myrnes Balto (NSR).</p>
<p>Sámedikke mielas la ájnas hieredimbargov dåjmadit dán suorgen, valla vájlluji ræjdo majt máhttá hieredimbargon adnet. Kursa hiebadibme <span type="quote">“Ájttsis iesjsårmmimájádusájda”</span> la aj akta ævtoduvvam dåjmajs Vuona, Svieriga ja Suoma iesjsårmmimhieredimplánan sámij gaskan.</p>
<p>– Ræjddo mij la kultuvralattjat ja gielalattjat hiebaduvvam, vaddá buorep vásádusáv kurssaoassálasstijda, ja máhtudahka mij dan baktu vatteduvvá stuoráp máhttelisvuodajt vaddá ávkev oadtjot kursas, javllá Myrnes Balto.</p>
<p>Dát prosjækta l aktisasjbarggo Sánag, Vivá, RVTS Nord ja Midt gaskan, ja sij barggi gájka iesjsårmmimhieredimijn sáme guovlojn. Dát ræjddo mij dálla galggá sáme dilijda hiebaduvvat, máhttá juohkka sáme guovlon aneduvvat. Moattes gejn la vásádus dán kursas, miejnniji dát kurssa l sierraláhkáj hiebaduvvam jårggålibmáj ja kultuvralasj hiebadibmáj.</p>
<p>300 000 kråvnnåsasj doarjja juolloduvvá doarjjaårdnigin <span type="quote">«Doarjja varresvuoda-, hukso- ja mánájsuodjalusprosjevtajs»</span>, vuorodimen <span type="quote">“Prosjevta ma iesjsårmmimijt hieredi ja giehpedi, iesjsårmmimgæhttjalimijt ja ietjas vahágahttemav”</span>.</p>
<p><em type="italic">Ságájdahttem jali gatjálvisá, guládalá sámedikkerádijn Runar Myrnes Balto (NSR), +47 977 73 778, </em><em type="italic">runar.Myrnes.balto@samediggi.no </em></p>
<p><em type="italic">Ratjá gus, jali dåbdå gus soabmásav gænna li iesjsårmmimájádusá? De máhtá aktijvuodav válldet: </em></p>
<p><em type="italic">Mentála varresvuoda viehkketelefåvnnå: tlf.: 116 123 (birra jánndura) næhttatjálatjimdievnastus </em><em type="italic">sidetmedord.no </em><em type="italic">(birra jánndura) Kirkens SOSa : 22 40 00 40 (birra jánndura) jali næhttatjálatjimdievnastus </em><em type="italic">www.soschat.no </em><em type="italic">juohkka biejve gaskan 18.30-22.30 (bierjjedagá gitta 01.30). SÁNAG mánájda ja nuorajda 78 96 74 20 </em></p>
</body></document>
