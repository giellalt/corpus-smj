<document xml:lang="smj" id="no_id"><header><title>Juollodi vihtta kultuvrra- ja valástallamstipendajt jahkáj 2020 - Sámedigge</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>747</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tildeler-fem-kultur-og-idrettsstipend-for-2020.10134.aspx?sprak=15</origFileName><parallel_text xml:lang="nob" location="tildeler_fem_kultur-_og_idrettsstipend_for_2020.html"/><parallel_text xml:lang="sme" location="juolludan_vihtta_kultur-_ja_valastallanstipeandda_2020.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Juollodi vihtta kultuvrra- ja valástallamstipendajt jahkáj 2020</p>
<p><em type="italic">Sámedigge juollot 2020 kultuvrrastipendajt tjuojadiddjáj, buvtadiddjáj ja DJ:aj Peder Niilas Tårnesvikaj, artisstaj Emil Karlsenij ja artisstaj Lávre Johan Eiraj, ja 2020 valástallamstipendajt juoksavuohttjej Amalie Storelv ja kickboksárij Oliva Braastad. </em></p>
<p>– Dán jage li læhkám ållu nanos åhtsåmusá. Dat vuoset mij nahkap rekruttierit sihke valástallamin ja kultuvrrasuorgen, ja moaddásijn la alla dásse aj nasjåvnålasj ja rijkajgasskasasj dásen, javllá sámedikkeráde Henrik Olsen (NSR).</p>
<p>Sámedikke kultuvrra- ja valástallamstipænnda galggá måvtåstuhttet sáme nuorajt bargatjit dájda, kultuvra ja valástallama aktijvuodan. Midjij båhtin 13 åhttse, ja gájka jåksin ævtojt. 7 lidjin valástallamstipenda åhtsåmusá ja 6 lidjin kultuvrrastipenda åhtsåmusá. Sijá gaskan lidjin 5 báhtja ja 1 næjttso åhtsåm kultuvrrasuorgen, ja 3 báhtja ja 4 næjtso lidjin valástallamstipendav åhtsåm. Sijá gaskan lidjin vidás gudi stipendav oadtjun, 25 000 kr guhtik.</p>
<p>– Dán jage mij vaddep avtav stipendav duodden, sihke danen gå lidjin ållu nanos åhttse, valla aj måvtåstuhttemin koronajagen, gå nuorajn li læhkám nievres máhttelisvuoda tjijnnitjit rudájt, javllá Olsen.</p>
<p>Dánna vuollelin tjielggiduvvá manen sij oadtjun stipendav:</p>
<list><p type="listitem"><em type="italic">Peder Niilas Tårnesvik, Bergen - Dájdda: </em>Peder Niilas Tårnesvik, alias Niilas, la rahtjalis ja nuorra musihkkár, buvtadiddje ja DJ, guhti åvddål la almodam 2 EP’ajt, ja almodav álggoálbumav 2020. Sån la elektronihkabuvtadiddje, ja la musihkajn juo barggam árrat nuorravuoda rájes. Sån la duola degu dijmmá giese sienan tjuodtjum gå Márkomeannu ásadij konsertav Oslon ja la aj åvddåla tjuodtjum Riddu Riđđu, ja by:Larma! sienan. Sån la aj musihkav buvtadam moadda artistajda ja la barggam elektronihkka instrukterran. Sån la geldulasj artissta sáme musihkajn, ja aj geldulasj elektronihka sissŋelin. Sån la buorre kritihkav oadtjum sihke Vuona ja rijkajgasskasasj pressas. Sån oattjoj NOPA-stipendav 2017 mij vatteduvvá nuorra, ratjigis lávllatjállijda. </p>
<p type="listitem"><em type="italic">Emil Nikolaus Karlsen, Čávkkus/Oteren - Dájdda: </em>Emil Karlsen la nuorra ja rahtjalis sáme artissta, guhti la oadtjum edna berustimev maŋemus ájge. Sån álgadij karrieras Resirkulert-juohkusin lávllon ja gitaristan. Sån válljiduváj 2019 Riddu Riđđu nuorra dájddárin, ja la maŋŋela sáme lávllagijt ja juojgajt buvtadam. Sån la válldám ruopptot ietjas sáme árbev ja identitiehtav ja la sámegielav oahppam. Sån la aj musihkav buvtadam moadda teáhtarbiehkijda. Sån la duola degu læhkám Nordlysfestiválla sienan, ja la 2020 årrum Lásságámmin, gånnå sån la musihkajn barggam ja tjállám ådå lávllagijt sámegiellaj man båhtus galgalulu sjaddat soloálbuma. Maŋemus jagen la sån dålkkum moattev Áillohašav lávllagijt, ja la oadtjum máhttelisvuodav tjiegŋodahtátjit ietjas ienep juojggamin, ja ájnnasit la merrasáme juojgajt dutkam. Maŋemusát la sån tjuodtjum Riddu Riđđu digitála sienan stream sábme vuolen. </p>
<p type="listitem"><em type="italic">Lávre Johan Eira, Guovdageaidnu/Kautokeino - Dájdda: </em>Lávre Johan Eira la geldulasj, nuorra sáme artissta, gænna li edna máhttelisvuoda. Sån la juo ietjas berustahttám sienajn duola dagu Sáme Grand Prixan, guosseartisstan <span type="quote" xml:lang="nno">«SGP-Covered prosjekt»</span> prosjevtan. Sån la aj tjuojadam Riddu Riđđu digitála konsertan 2020. Sån la aktan barggam muhtem sáme artistaj ja la oadtjum duola dagu Ishavskraftas kultuvrrastipendav soloprosjevtajn <span type="quote" xml:lang="fra">“Lávre”</span>, gånnå vuolgasadje la sámevuohta, ja sæmmi båttå ilmálasj ilmen. Sån la aj oadtjum Unge Talenter-stipendav 2020. 2019 sån almodij biehkev Biejvveniejdda. Suv musihkan li tevsta sámegiellaj ja nuohta juojggama vuodon. Lávre Johan Eira la vilá nuorra, ja sujna vilá la boahtteájgge artisstakarriera åvddålin. </p>
<p type="listitem"><em type="italic">Amalie Storelv, Lidaláddi/Liland - Valástallam: </em>Amalie Storelv la juoksavuohttje, ja sån la juo guhkev dav dahkat juska la nuora. Sån la válljiduvvam juoksavuohtjemsiebre nuoraj rijkasæbrráj, ja sujna li moadda Vuona Gilpustallammedállja, moadda Vuona rekårdå ja sån vuojtij Barents Summer Games 2019 ietjas klásan. Suv ulmmen la sæbrrat sihke EM ja VM: gilppusijda 2021. Suv tjehpudahka vuoset máhttá buoremus nuoraj gaskan Vuonan gilppot, ja sån la sierralágásj roallamodella suorgenis. </p>
<p type="listitem"><em type="italic">Oliva Braastad, Ráisa/Nordreisa ja Oslo - Valástallam: </em>Oliva Braastad la Olmmáivákken ja Ráisan Nuortta-Råmsån bajássjaddam. Sån la Osloj jåhtåm, gånnå sån hárjjidallá kickboksimav nasjåvnålasj dásen. Sån sjattaj nuoraj Vuodnagilposvuojtte kickboksimin jagen 2018, ja hárjjidallá rahtjalis dásen. Sån hárjjidallá rijkav buoremus valástallij, ja la hárjjidallam aj Olympianjunnjutja tjiehppetjåhkanimev aktijvuodan. Sån álgadij valástallamav Taekwondon, valla la sirddám kickboksimij. Sån la aj vuojttám Scandinavian Open nuorajklásav. Sån la aj buorre roallamodella mánájda, ja sån hárjjidallá 3-13 jahkásasj mánájt. </p>
</list><p><em type="italic">Åvdep vuojtte: </em></p>
<p xml:lang="sme"><em type="italic">2008: </em>Finn Hågen Krogh (tjuojgge) Odd Isak Kappfjell (judo) </p>
<p xml:lang="sme"><em type="italic">2011: </em>Valástallamstipænnda: Christer Kjønsø Karlsen, Silje Wilsgård ja Marie Sofie H. Hætta Kultuvrrastipænnda: Marja Helena Fjellheim Mortensson </p>
<p xml:lang="sme"><em type="italic">2014: </em>Valástallamstipænnda: Ole Mathis Sara Nedrejord ja Aslak Ole Eira Kultuvrrastipænnda: Ina-Theres Andrea Sparrok, Sarakka Gaup ja Anne Maia Raanes Sørensen </p>
<p xml:lang="sme"><em type="italic">2016: </em>Valástallamstipænnda: Rakel Birkeli ja Jan Arthur Reinås Kultuvrrastipænnda: Anna Linea Fjellheim Varsi ja Ella Marie Hætta Isaksen </p>
<p xml:lang="sme"><em type="italic">2018: </em>Valástallamstipænnda: Benedicte Guttorm ja Sajane Karina Olsen Kultuvrrastipænnda: Anna Kaisa Partapuoli ja Johan Daniel Turi </p>
<p xml:lang="sme"><em type="italic">2019: </em>Kultuvrrastipænnda: Ánna-Katri Helander Valástallamstipænnda: Amalie Kristine Triumf Peder Funderud Skogvang Tuva Sirin Schall Mikkelsen </p>
<p><em type="italic">Ságájdahttem jali gatjálvisá, guládalá sámedikkerádijn Henrik Olsen (NSR), 907 75 219, henrik.olsen@samediggi.no </em></p>
</body></document>
