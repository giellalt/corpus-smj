<document xml:lang="smj" id="no_id"><header><title>Sámedikkeráde adná 17,5 millijåvnnå kr sáme álmmugij  - Sámedigge</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>253</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametingsradet-omdisponerer-17-5-millioner-kroner-til-det-samiske-folk.17999.aspx?sprak=15</origFileName><parallel_text xml:lang="nob" location="sametingsradet_omdisponerer_17_5_millioner_kroner_til_det_samiske_folk.html"/><parallel_text xml:lang="sma" location="saemiedigkieraerie_17_5_millijovnh_kravnah_saemien_aalmegasse_serteste.html"/><parallel_text xml:lang="sme" location="samediggeraddi_sirda_17_5_miljon_ruvnno_sami_albmogii_buorrin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sámedikkeráde adná 17,5 millijåvnnå kr sáme álmmugij</p>
<p><em type="italic">Ruhtalåhko vuoset moadda suorgijn li báhtsám rudá 2021:n, ja dajt adná sámedikkeráde dálla ietjáláhkáj. Sámedikkeráde Runar Myrnes Balto (NSR) javllá sij li dálla ietjáláhkáj adnám påstajt gånnå rudá jåhtelit máhtti boahtet ávkken sáme álmmugij. </em></p>
<p>– Moadda iesjguhtik siváj diehti li báhtsám rudá ma ælla aneduvvam. Muhtem dåjma ælla tjadáduvvam koronadávda diehti, ja aj prosjevtajn li rudá gieseduvvam ruopptot ma ælla læhkám máhttelis tjadádit.</p>
<p xml:lang="nob">Se alle omdisponeringene i 2021</p>
<p type="title">Ienep åhtsåmdoarjja årdnigijda</p>
<p>Sámedikkeráde l rudájt sirddám ja nannim åhtsåmdoarjja årdnigijt, duola dagu giellaprosjevtajda, stipendajda, mánájgárdijda, moattebelak æládusájda, kultuvrradåjmajda, institusjåvnnååvddånahttemij ja regiåvnålasj åvddånahttemdåjmajda. Tjoahkkáj li dá årdniga nanniduvvam 8,7 millijåvnnå kråvnåjn. Doarjjaårdnik sáme rievtesvuoda areálajda ja ressursajda nanniduvvá 1,75 millijåvnnå kråvnåjn.</p>
<p>– Diehtep dájn årdnigijn li ållo buorre prosjæktaåhtsåma ma dårjav oadtju gå lip årdnigijt nannim, javllá Myrnes Balto.</p>
<p type="title">Sáme kultuvrraiellem nanniduvvá</p>
<p>6,8 millijåvnnå kråvnå li kultuvrrainstitusjåvnåjda sirdeduvvam avta gierde juollodibmáj investierimijda institusjåvnåj åvdedibmáj, dát la Biejvveálggo-tjielggidusá ulmij milta jut vaddet sáme kultuvrrainstitusjåvnåjda åvddånahttemmáhttelisvuodajt.</p>
<p>Lågå ienebu dánna rudáj ietjáláhkáj ano birra sáme kultuvrraiellemij</p>
<p type="title">Rudá sáme dálkádakdiedádussaj</p>
<p>Ja de juolloduvvá 1 millijåvnnå kr bargguj sáme dálkádakdiedádusájn, mij la Biejvveálggo-tjielggidusá tjuovvolibme. Sámeráden la oajvveåvdåsvásstádus tjielgadusás, mij sjaddá sebradahttet gålmmå sámedikke Vuonan, Svierigin ja Suoman, iesjguhtik sáme organisasjåvnå ja institusjåvnå, ja relevánta fáhkabirrasa.</p>
<p>– Dát sjaddá ájnas nævvon åbbålasj dálkádakpolitihka åvddånahttemij Sámen, ja boahtte dåjmajda álggoálmmukvuogádagán AN’a konvensjåvnå vuolen dálkádakrievddamij birra, javllá sámedikkeráde Maja Kristine Jåma (NSR).</p>
<p><em type="italic">Ságájdahttem jali gatjálvisá, guládalá sámedikkerádijn Runar Myrnes Baltov (NSR),47 977 73 778, runar.myrnes.balto@samediggi.no ja/jali sámedikkerádijn Maja Kristine Jåma (NSR), mob.47 472 42 366, maja.kristine.jama@samediggi.no </em></p>
</body></document>
