<document xml:lang="smj" id="no_id"><header><title/><genre code="facta"/><author><unknown/></author><translator><unknown/></translator><translated_from xml:lang="swe"/><wordcount>552</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="swe"/><language xml:lang="smj"/></multilingual><origFileName>http://www.umo.se/Andra-sprak/Lulesamiska/Hahkka-p-tablahtta</origFileName><parallel_text xml:lang="fin" location="jalkiehkaisypilleri.html"/><parallel_text xml:lang="fit" location="akyytti-p-pilleri.html"/><parallel_text xml:lang="sma" location="akute-p-pillere.html"/><parallel_text xml:lang="sme" location="fahkkatla-p-pillar.html"/><parallel_text xml:lang="swe" location="akut-p-piller.html"/><parallel_text location="kris-p-drabb.html" xml:lang="rmu"/><parallel_text location="akutno-p-drab.html" xml:lang="rmy-rka"/><parallel_text location="sigutno-p-pilleri-akut-p-pilleri.html" xml:lang="rmf"/><parallel_text location="akutno-p-piller-preventivno-tabletka.html" xml:lang="rmy-rlo"/><parallel_text location="akutno-pipula.html" xml:lang="rmn"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Hähkka-p-tablähtta</p>
<p type="title">Hähkka-p-tablähtta</p>
<p>Hähkka-p-tablähtta, tablähtta mav niejda máhtti bårråt vaj e iesselissan sjatta. Ij la ieme suodje iesselisvuohtaj, dat javllá, ij la juoga majt suodjen adná åvddål jali nargedijn. Hähkka-p-tablähtta galggá val hiehtetjoavddusin aneduvvat ja ij dájvvalakkoj suodjen iesselisvuohtaj.</p>
<p>Hähkka-p-tablähtta l vuohke hieredit iesselisvuodav jus la juo suojedis narggemav adnám, buojkulvissan gå l vájálduhttám suojev, ij la dav lágedam jali jus la illastuvvam.</p>
<p>Beras aj bårråt hähkka-p-tablehtav jus la vadá jut suodje majt adni ittjij dåjma, buojkulvissan jus kondoma luottanij jali jus la hähkka-p-tablehtav vuoksám.</p>
<p>Tablehtan majt bårrå, li hormona gestagenum (gulkroppshormon). Dahká månneluovvanibme ij sjatta jali månneluovvanibme sjáhtjaluvvá.</p>
<p>Gestagenum gávnnu aj iemelágasj p-tablehtajn, valla dálkasmierre hähkka p- tablehtan la sieldes alep. Dahká tjuovvobájnatjime márjju sjaddi vájvebu ihka vil ij la dábálasj.</p>
<p>Hähkka p-tablehta galggi val hiehtetjoavddusin aneduvvat ja ij dájvvalakkoj suodjen iesselisvuohtaj.</p>
<p>Hähkka p-tablehta de ij boarkki iesselisvuodav ja danen ij la sämmi gå abårttå jali nåv gåhtjoduvvam abårttåtablähtta.</p>
<p type="title">Gåktu adná hähkka-p-tablehtav?</p>
<p>Muhttijn hähkka- p-tablähtta gåhtjoduvvá biejve-maŋŋela- tablähttan. Le vehik boasstot danen gå ij hähttu tablehtav bårråt biejve maŋŋel narggema. Hähkka-p-tablähtta máhttá 72 tijman båråduvvat, de gålmmå jánndura, narggema maŋŋela dåjmatjit.</p>
<p>Dadi árabut tablehtav bårrå dadi binnep máhttelisvuohta l iesselissan sjatta. Muhtem jali moadda biejve maŋŋela gå l hähkka-p-tablehtav bårråm de máhttá varddemav oadtjot, valla ienemusá e dav oattjo.</p>
<p>Gávnnu aj sierralágásj hähkka–p-tablähtta mav maŋemusát vidát suojedis narggema maŋŋela máhttá bårråt. Máhttá val gáhppeliddjes jali dåktåris dálkastjállagin tjáleduvvat.</p>
<p>Jus dakkir dálkastjállagav dárbaj, de aktavuodav válldá nuorajduostudagájn, seksa- ja aktanårromduostudajn, varresvuohtaguovdátjijn, gáhppeliddjeduostudagájn jali nissunijklinijkajn. Álu máksá dan åvdås. Muhtem duostudagájn dav mávsedak oadtju.</p>
<p type="title">Gånnå åttjut hähkka-p-tablehtav?</p>
<p>Oadtju hähkka-p-tablehtav ienemus nuorajduostudagájn, seksa- ja aktanårromduostudagájn ja varrresvuohtaguovdátjijn.</p>
<p>Oadtju aj hähkka-p-tablehtav muhtem gáhppeliddjeduostudagájn ja nissunijklinijkajn.</p>
<p>Gávnnuji aj oasstet dálkasboargálin váni dálkastjállaga dagi.</p>
<p>Jus manná buojkulvissan nuorajduostudahkaj, oattjotjit hähkka-p-tablehtav de oadtju ådå ájgev iesselisvuohtaåtsådimev dahkat ja, jus sihtá, klamydiaåtsådimev.</p>
<p>Bagádusájt aj oadtju gåktu galggá ietjas suoddjit iesselisvuohtaj ja vuollevájmmodávdajda åvddålij guovlluj jus dav sihtá.</p>
<p type="title">Majt hähkka-p-tablähtta máksá?</p>
<p>Jus oasstá hähkka-p-tablehtav vani dálkastjállaga dagi dálkasboargálin de hähttu dan åvdås mákset. Nuorajduostudagán oadtju tablehtav mávsodak.</p>
<p type="title">Man åskeldahtte l hähkka-p-tablähtta?</p>
<p>Váda iesselissan sjaddat la unne gå l tablehtav bårråm. Váda hähkka-p-tablähtta ij dåjmma, dat javllá iesselissan sjaddá, laseduvvá dadi guhkep ájgge narggema maŋŋel tablehtav bårrå.</p>
<p>Jus vuoksá gålmån tijman gå l bårråm tablehtav jali jus slåhtju, de ij la visses jut rumáj háhppit hormonav åmastit. Danen hähttu ådå tablehtav bårråt nåv ruvva gå máhttelis, ietján de l váda iesselissan sjaddá.</p>
<p>Dálkasdiededimtjállagin låhkå mij guosská jur dan hähkka-p-tablähttaj majt bårrå. Dálkasdiededimtjála l páhperbiehkke mij gurjon gávnnu gå oadtju jali oasstá hähkka-p-tablehtav. Jus juorrul de agev máhttá gáhppeliddjes gatjádit buojkulvissan nuorajduostudagán jali lijkke-ja vuollevájmmoduostudagán.</p>
<p>Oattjotjit vissesvuodav ij la iesselissan sjaddam de beras iesselisvuohtaåtsådimev dahkat bájken gålmå vahko maŋŋela gå tablehtav la bårråm.</p>
<p type="title">Man álu máhttá hähkka-p-tablehtav bårråt?</p>
<p>Ij gávnnu mierre galli läjbbomgasskaj máhttá hähkka-p-tablehtav bårråt. Jus la suojedis narggemav adnám ja ij sidá iesselissan sjaddat de l buorep hähkka-p-tablehtav bårråt moaddi sämmi läjbbomgaskan gå ij bårråt, ihka vil la váda gasskavarddema lassáni.</p>
<p>Jus dárbaj hähkka-p-tablehtav bårråt álu de lulu ájádallat gåktu ietjas suoddji narggemin ja jus dárbaj dav rievddadit. Oattjotjit viehkev dajna de aktavuodav válldá nuorajduostudagájn, varresvuohtaguovdátjijn jali lijkke-vuollevájmmoduostudagájn.</p>
<p type="title" xml:lang="swe">Ávke</p>
<list><p type="listitem">Jus ij la ietjas suoddjim jali suodje majt adni ittjij dåjma de l vuohke máhttelisvuodav unnedit iesselissan sjaddat.</p>
</list><p type="title">Hieredisá</p>
<list><p type="listitem">Hähkka-p-tablähtta ij suoddji vuollevájmmodávdajda.</p>
<p type="listitem">Hormona máhttá ulmutjav vájkudit vaj buojkulvissan oadtju oajvveluottudagáv, dättojt njittjijn jali málldusav dåbdå, valla dájvvamusát ij la gå jánndurav.</p>
</list></body></document>
