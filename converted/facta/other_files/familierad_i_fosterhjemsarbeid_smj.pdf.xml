<document xml:lang="smj" id="no_id"><header><title>Familljaráde Biebbmosijddabargon</title><genre code="facta"/><author><unknown/></author><year>2015</year><wordcount>1737</wordcount><conversion_status type="standard"/><availability><license type="standard"/></availability><origFileName>https://www.bufdir.no/Global/Familierad_i_fosterhjemsarbeid_Lulesamisk.pdf</origFileName><parallel_text xml:lang="nob" location="familierad_i_fosterhjemsarbeid_nob.pdf"/><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p>Vuonan årru badjelasj 11 000 máná ja nuora biebbmosijdajn. Ienep gå neljadisoasse sijájs årru juogu de berrahij lunna jali iehtjádij lunna gejt mánná åvdutjis dåbddå.</p>
<p>Máná ja nuora gudi ådå årromsajev dárbahi álu sihti jåhtet náginij lusi gejt åvdutjis dåbddi. Mierreduvvam la mánájsuodjalusdievnastus suohkanin galggá agev árvustallat jus aktak máná ietjasa fuolkes jali værmádagán máhttá biebbmosijddan válljiduvvat.</p>
<p>Familljaráde la barggamvuohke majt álu adná gå galggá biebbmosijdajt åttjudit. Oanegattjat javladum la familljaráde mánájsuodjalusá bieles buoragit gárvedum tjåhkanibme, gånnå famillja sæbrrá gå galggá ájnas ássjijt mierredit. Mánná jali nuorra dábálattjat sæbrrá, danen gå suv birra la ham sáhka! Máhtá låhkåt ienebut gåktu familljaráde tjadáduvvá juogu sierra girjátjin jali dáppe: bufdir.no/barnevern/tiltak_i_barnevernet/familierad</p>
<p>Návti máhtá beraj- jali værmádak-biebbmosijddan sjaddat:1. Gå familljarádáj gárvedihpit ja dav tjadádihpit oadtjobihtit diedojt majt merkaj biebbmoæjágadin liehket. 2. Jus familljaráde guorras jut nágina máná berrahin jali værmádagán sihti biebbmoæjgádin sjaddat ja mánájsuodjalus dav hiebalasj tjoavddusin gávnná, de hæhttubihtit dåhkkiduvvat.3. Gájka gudi sihti biebbmosijddan sjaddat hæhttuji biebbmosijddakursav tjadádit.</p>
<p>Bufetata Biebbmosijddadievnastus fállá åhpadimprográmmav PRIDE vuodokurssa berrahij ja værmádahkaj.4. Beraj- jali værmádakbiebbmosijdda la sijdda sæmmi láhkáj dagu ietjá biebbmosijda.</p>
<p>Beraj- ja værmádakbiebbmosijdan la riektá máksuj bargo ja gåloj åvdås.5. Biebbmoæjgáda máná berrahis ja værmádagás galggi tjuovvoluvvat suohkana mánájsuodjalusdievnastusás sæmmi láhkáj dagu ietjá biebbmosijda ja oadtju åbbålasj bagádallamav.</p>
<p>Vájku ij juohkkahattjaj hieba biebbmoæjgádin sjaddat, de li moadda vuoge gåktu famillja, berraha ja rádna máhtti liehket ressurssan ja mánáv huvsodit guhti ij máhte ietjasa biologalasj æjgádij lunna årrot.</p>
<p><em type="italic">Dán girjátjin besa låhkåt oanes duohta subttsasijt. </em></p>
<p>Gå lidjiv lågenangudá jagák mierredijga ieddne ja áhttje sirrat. Sunnu rijddalime diehti iv lim jasska ja håjen lidjiv, sierraláhkáj gå ednagav muv birra rijddalijga.</p>
<p>Mierreduváj iedne lunna galggiv årrot. Áhttje lij ådå familljav gávnnam ja dåbddiv degu ittjij mujsta desti berusta. Áhtjev ednagav åhtsåliv. Gå ájgge unnin duobbánij de hiejttiv bårråmis. Gássjelis lij subtsastit aktasik gåktu ajtu mujna lij. Ittjiv gåjt æddnáj máhte javllat gut lij nav håjen iesj.</p>
<p>Muv nákko baktu skihppijviessuj biedjin, gå dassta båhtiv de hiehten biejaduvviv ásadussaj. Ieddne ittjij buvte skihpa niejdav ja ietjasa huksat sæmmi bále. Mánájsuodjalusá mielas luluj buoremus biebbmosijdav munji gávnnat ja gåhttjun familljarádáj åtsåtjit tjoavddusijt muv værmástagán.</p>
<p>Sihke ieddne, áhttje ja moadda berraha ja rádna oassálasstin ja dádjadiv moaddása mujsta berustin, ienebu gå majt lidjiv jáhkkám. Miján lidjin moadda familljaráde. Ienebut ja ienebut ságastiv dáj tjåhkanimijn. Gájka munji gulldalin. Juohkka tjåhkanime maŋŋela dåbddiv væddjájiv. Bårrågåhtiv vas ja måvtugin sjaddiv viessot.</p>
<p>Ittjij navti geva jut biebbmosijddaj jåhtiv. Farra ålles famillja muv doarjoj álgget muhtem internáhttaskåvllåj Englándan gåsi guhkijt juo lidjiv hihkalam. Uddni la munnu áhtje gaskan buorre dille ja ieddne la vas ávon. Mánájsuodjalus la ássjev låhpadam.<span type="quote">“Familljaráde baktu nahkiv ietjama dåbdojt bágoj gåvvidit jagájka gulldalin munji”</span></p>
<p>Gå lijma lågenangålmå ja lågenanniellja jage, de mánájsuodjalus munnuv gárvvásinsijddaj. Ieddne lij skibás ja ittjij buvte munnuv huksat.</p>
<p>Madi vuordijma munnuj galggin biebbmosijdav gávnnat, oajvvadij mánájsuodjalus familljarádev tjadádit váj ihkap gávnajma náginav mijá familjan mij máhtij biebbmosijddan liehket.</p>
<p>Álgon javllin soajttá sjattaj gássjelis gå mijá famillja Syrias boahtá ja e dåbdå nav edna ulmutjav Vuonan. Gå måj Ridajn lin vieljatja ja ájn de vil nuora de galgaj ájn gássjelabbo.</p>
<p>Ieddne dåhkkidij familljarádev, ja ájtsajma sujna lij stuoráp famillja ja ienep rádna gå diedijma. Muhtem muohtá ja æddnu gudi Englándan årru girdijn båhtin, ja sij gudi ettjin máhte boahtet girjev tjállin majt sij ájádallin dile birra.</p>
<p>Famillja gejt ieddne dåbdåj lij juo læhkám biebbmosijddakursan ja lij juo buorren gávnadum biebbmosijddan. Ieddne lij jasska, gå diedij munnun sjaddá buorre ja jasska dille sijáj lunna. Ja navti sjattaj. Dáppe måj uddni årrun. Buorak la gå måj Ridajn lin aktan.<span type="quote">“Familljaráde munnuj vuosedij munnun lij stuoráp famillja ja ienep rádna gå jáhkijma”</span></p>
<p>Ailo la muv namma. Mån lav lågenanguovte jagák ja sábme. Lijkkuv ádjá ja iehke siegen ælo lunna liehket. Buvtáv skohterav vuodjet ja mujna li guokta iehtjama boahttsu majt lav mærkkum. Dálla la vargga ållessjattuk. Navti gåjt áddjá javllá; <span type="quote">“Dálla li dujna ietjat boahttsu, Ailo, dát la duv boahtteájgge.”</span></p>
<p>Mujna l vehi buorep dille dálla, valla maŋemus ájge la læhkám viehka låssåt.</p>
<p>Álgij bielnup jage dássta åvddåla. <span type="quote">“Soajttá hæhttup dunji ietjá sijdav gávnnat”</span> lij Kirsten mánájsuodjálusás javllam. Vájku lij læhkám låssåt maŋŋel gå ieddne jámij. Áhttje lij álu mijájs ierit, valla lijma bierggim. Unnaoappásj Rávnná lij mánájgárden vargga juohkka biejve. Vájku mån muhttijn skåvllågirjijt vajálduhttiv ja ittjiv nav edna læksojt dagá, de skåvllåj manniv.</p>
<p>Mánájsuodjalus munnu ádjáv tjåhkanibmáj gåhttjun. Dåppe javllin munnuj mánájdá luluj buoremus årrot nágin ållessjattuga siegen guhti ittjij nav manáda. Gåjt dal åt gaskav. <span type="quote">“Ájnas la gávnnat tjoavddusav majna gájka li dudálattja,”</span> javlaj Kirsten mánájsuodjálusás. <span type="quote">“Ja ihkap æhppe dárbaha nav guhkás jåhtet, váj dån besa gárddáj ja famillja siegen liehket.”</span></p>
<p>Kirsten javlaj famillja aktan mánájsuodjalusájn galgajma rádádallat mij munnuj luluj buoremus. Áhttje ij lijkku viehkev oadtjot. Sån la åhpadum bierggit. Valla guorrasij dasi majt Kirsten oajvvadij, danen galggá miján ruvva juojddá man namma l familljaráde.</p>
<p>Sidáv ádjáv fáron dán tjåhkanibmáj, danen gå sån diehtá muv dilev. Sidáv Finnmárkon årron, skohterav vuodjet ja boahttsujt sujttit. Farra dáv gå amás famillja lunna årrot.<span type="quote">“I galga boahtteájges måråstit, Ailo”</span> javlaj áddjá duolli. <span type="quote">“Gå mån lidjiv mánná de lij ållu dábálasj berrahij lunna bajássjaddat.”</span> Klemet-áddjá sjattaj bajás ietjas æddnu ja ime lunna. Sunnun lijga guokta niejda ja sidájga bárnátjav. <span type="quote">“Degu diedá, Ailo, de lijga Klemet-ádjá æjgáda álu váren ælov gáhttimin, ja navti Klemet máhtij internáhtan årrot jali æddnu ja ime lunna.”</span> Gájka miejnnijin sujna luluj buoremus berraha lunna.</p>
<p>Valla diedon måråstav vehi boahtteájges. Vehi balon lav familljarádáj. Sávav gulldali majt sidáv. “Sávav familljaráde máhttá muv viehkedit váj ájn besav</p>
<p>Finnmárkon årrot”</p>
<p>Ieddne ednagav juhká ja mån lav læhkám <span type="quote">“ássje”</span> mánájsuodjalusán dallutjis gå lidjiv gávtse jagák. Skåvllå mánájsuodjalusáv diededij maŋŋela gå ieddne gárramin skåvllåj bådij, ja mierredin galggiv biebbmosijddaj jåhtet. Ittjiv guorrasa, valla mánájsuodjalus mierredij.</p>
<p>Mánájsuodjalus oajvvadij galggiv áhtje lusi jåhtet. Munnun ij la læhkám nav edna aktijvuohta, ienemusát akti jahkáj. Áhttje áhko siegen årru muhtem unna bájkátjin Nuorttalij-Vuonan ja iv la goassak dåppe soapptsum. Månnå lav stádabáhttja. Ittjiv sidá áhtje lusi jåhtet.</p>
<p>Mierreduváj miján galgaj familljaráde váj ihkap gávnajma munji sijdav berrahij lunna. Birrusij låges båhtin. Sihke muohtá, máhka ja muv láve gudi li vargga ållessjattuga båhtin. Dat lij munnu æddnáj viehka hávsske. Ieddne lij håjen tjåhkanimen valla ietján lij buorak. Månnå bessiv válljit majt galgajma bårråt, ja nav de sjattaj taco.</p>
<p>Sávviv ållessjattuga galggin oajvvadin máhttiv muohtá ja mága lusi jåhtet. Navti ittjij sjatta, ja vehi hådjåniv. Farra sjiehtadijma galggiv amás biebbmosijddaj jåhtet, valla nissun mánájsuodjalusás loabedij gæhttjalit gávnnat biebbmosijddav munji dan stádan gånnå lav riegádam ja bajássjaddam. Danen gå mån javlliv ittjiv sidá stádas ålgus jåhtet.</p>
<p>Nágin vahko maŋŋela gåhtjoduvviv sijddaj náginij lusi gej lunna ihkap máhttiv årrot. Ieddne aj besaj sijájt iejvvit. Dálla lav sijáj lunna guokta jage årrum, ja dat la buorak. Sij li hávsskes ulmutja, vájku smáv mánátja vehi smálli. Mujna l edna aktijvuohta iednijn. Sæmmi stádan årrun. Vájku ittjiv máhte muohtá ja mága lunna årrot, de sunnuv álu guossidav. Dat la aj buorak. Skåvlån gájka diehti iv iedne ja áhtje lunna åro, valla iv jáhke aktak dassta imájdallá. Máhttá ham <span type="quote">“duoppen dáppen”</span> årrot.</p>
<p>Dálla lav lågenangålmå jagák ja mujna l buorre dille.<span type="quote">“Familljaráde la buorre danen gå dåppe gulldali majt mån sidáv”</span></p>
<p>Muv namma l Iljas ja lav lågenangudá jagák. Muv famillja båhtin báhtariddjen Kosovos 90-lågon, valla doaro diehti lijga ieddne ja áhttje psyhkalasj skihpasa. Sirádijga ja ejga buvte muv gáhttit.</p>
<p>Gå lidjiv gávtse jagák mierredij mánájsuodjalus ittjiv desti sijdan besa årrot. Åvddål lidjiv lågev jage dævddám lidjiv juo guovte biebbmosijdan årrum, valla ittjij nav buoragit maná. Ásadussaj jådeduvviv, valla ittjij ga dat dåjma.</p>
<p>Maŋenagi mánájsuodjalus alvos láhkáj juorrulattjájin. Oajvvadin familljarádev gæhttjalit. Vuoj gå iedne lávve ja suv ålmåj javlajga bessiv sunnu lunna årrot. Mánájsuodjalus ettjin rat diede jus dav sjattajga nahkat. Vuostasj ássje lij suv ålmåj lij edna skibás. Nuppádin de ettjin heva buvte dárustit. Dalloj dárbahiv edna viehkev sijddabargoj. Iedne láven ij lim ga vuodjemkårttå, danen ejga muv máhte suvddet bállotjiektjamhárjjidallamij ja ruopptot.</p>
<p>Guokta familljarádij maŋŋela dáhpáduváj juoga mij lij ihkeva buorre. Familja vihtta ållessjattuk máná javllin familljaráden sij galggin ietjasa æjgádijt viehkedit muv huksat. Iesjgeŋga dahkamusájt válldin, dagu sijddabargoj viehkedit, bállotjiektjamhárjjidallamij suvddet ja kinoj mannat duolloj dálloj. Dakkir ássje. Dálla lav dáppe gålmmå jage årrum. Mujna la jasska sijdda, vihtta <span type="quote">“oarbbena”</span> ja vuorbbe la gå mujna l ájn buorre aktijvuohta iednijn.<span type="quote">“Familljaráde baktu famillja buorebut aktan barggájin váj mujna sjattaj buorep dille”</span></p>
<p>Mån lav siessá nielje mánájda gudi biebbmosijdan årru. Guovtes mánájs, gávtse ja lågev jagága, årroba muv ja muv boaddnje lunna. Då guokta ietjá smávep máná årroba muv niejda ja suv boaddnje lunna. Lahkusin årrop, danen la mánájn adná aktijvuohta.</p>
<p>Muv nuoramus viellja la mánáj áhttje. Suv namma la Josef ja sån la guoktalåge jage mujsta nuorrasabbo. Vuodnaj bådij moadda jage muv maŋŋela, gå ieddne ja áhttje jámijga. Sån ietjá oassáj lándan årruj, danen ij lim munnun heva aktijvuohta.</p>
<p>Gå vállduj de lijma mån ja muv oappá viehka ávon gå lij gávnnam soabmásav gejna iellemav juogadit. Muv gálojnisj bådij sæmmi lándas degu midja ja besaj Vuodnaj årrut familljaavtadime baktu. Oattjojga niellja máná maŋŋálakkoj, ja muv viellja hæhttuj ednagav barggat váj nagáj familjav huksat. Danen lij muv gálojnisj ednagav aktu daj nieljij mánáj. Ittjij elja dárogielav oahppat, ja jáhkav dåbdåj aktu lij.</p>
<p>Gå muv viellja riŋŋguj ja javlaj mánájsuodjalus sidáj dajt nieljijt mánájt biebbmosijddaj beidjat, de månnå ja ålles famillja suorgganij. Manniv sijá lusi ja dádjadiv muv gálinisj lij psyhkalattjat skibás ja jut mánájn ij lim buorre dille.</p>
<p>Manniv ietjam vielja siegen tjåhkanibmáj mánájsuodjalusájn. Moarádiv gå subtsastin jáhkkin lidjin mánájda buorre biebbmosijdajt gávnnam. Subtsastiv mánájn lidjin moadda berraha Vuonan, ja jut sij ettjin máhte amás ulmutjijda lusi biejaduvvat. Gájbbediv vásstádusáv manen ettjin lim mijájt åvddåla diededam ja gájbbediv ådå tjåhkanimev.</p>
<p>Tjuodtjelij tjåhkanimen vuosedij ássjegiehtadalle muhtem filmav familljaráde birra. Filmma lij iehtjama iednegiellaj báddiduvvam ja navti gálinisj aj dádjadij filma sisanov. Ij lim miján mige masset ja dan diehti guorrasijma familljarádáj.</p>
<p>Vahko ma båhtin lidjin gássjela gájkajda. Åvddål sjielvvi familljaráde gåhtjoduvájma diehtotjåhkanibmáj gånnå gájka bessin gullat mij dat merkaj biebbmosijddan liehket. Ij la nav álkke iehtjádij mánájt válldet, ij ga oarbbenij mánájt.</p>
<p>Badjel lågenanvidás tjåhkanibmáj båhtin. Guorrasijma buoremus tjoavdos lij guovtes mánájs galgajga munnu ja muv boadnjátja lunna årrot, då guokta nuoramusá muv niejda ja vivá lunna. Maŋutjissasj mánájsuodjalus mijájt dåhkkidij, vájku álgon miejnnijin muv boadnjásj ja mån lijma ilá vuorrasa.</p>
<p>Mánáj buoragit manná. Sij li álu ietjasa æjgádij siegen, danen gå såj dálla årroba sæmmi stádan gå mij. Diedon li muhtem gássjelisvuoda. Vájku muhttijn la liehket æjgát smávva mánájda gå iesj la vuoras, de lav ávon gå návti sjattaj. Soajttá máná lidjin hæhttut amás ulmutjij lunna bajássjaddat. Dálla ietjasa familja siegen årru.“Soajttá máná lidjin hæhttut amás ulmutjij lunna bajássjaddat.</p>
<p>Dálla ietjasa familja siegen årru”</p>
</body></document>
