<document xml:lang="smj" id="no_id"><header><title>Stivrrajådediddje Tone Finnesena buorástattalamhålla Árrana dutkamkonferánsan snjuktjamáno 21.-22. biejve jagen 2006 Ájluovtan Divtasvuonan</title><genre code="facta"/><author><person firstname="Tone" lastname="Finnesen" sex="f" born="" nationality="nor"/></author><translator><unknown/></translator><translated_from xml:lang="nob"/><year>2006</year><wordcount>497</wordcount><conversion_status type="standard"/><availability><free/></availability><submitter name="Trond Trosterud" email="trond.trosterud@hum.uit.no"/><origFileName>ToneFi210306_S.DOC</origFileName><metadata><uncomplete/></metadata><version>XSLtemplate  1.9 ; file-specific xsl  $Revision: 1.8 $; common.xsl  $Revision$; </version></header><body><p><em type="bold">Stivrrajådedi </em><em type="bold">ddje Tone Finnesena buorástattala </em><em type="bold">mhålla Árrana dutkamkonferánsan snjuktjamáno 21.-22. biejve jagen 2006 Ájluovtan Divtasvuonan </em></p>
<p>Sámediggepresidænnta!</p>
<p>Konferánssaoassálasste!</p>
<p>Árran julevsáme guovdátja åvdås sávav gájka oassálasstijt dán konferánsan vájmulattjat buoris boahtem Divtasvuodnaj, Ájluoktaj ja Árranij. Midjij le stuorra ávvo gå nav moattes hálijdi oassálasstet mijá dutkamkonferánssaj giela, varresvuoda, kultuvra ja sebrudagá ássjij birra. Sierraláhkáj hávsske le gå sámediggepresidænnta le vuorodam giehttot dutkama saje birra sáme sebrudakåvddånimen. Buorisboahtem aj didjijda gudi ietján galggabihtit dán konferánsan hållat. Buorre mielajn vuorddep dijá åvddånbuktemijt. Buorisboahtem oajválattjajda, guojmmeinstitusjåvnåjda ja gájka iehtjádijda gudi lihpit diehki boahtám mijá siegen oassálastátjit.</p>
<p>Udnásj konferánssaj li boahtám guosse guhkket ierit, - gitta Oarjje-Áfrikas. Stuorra ávujn sávvap Mike ja Sabrina Adams guoktáv aktan studentaj buorisboahtem Árrani. Sávvap dij mijá siegen uddni soapptsobihtit. Dahkam lip sierra prográmmav sierra lågådallamij mij muhtem mærráj le konferánsa buohtalahkkuj. Lulun dá lågådallama viehkken årrot iemeálmmukássjij bargon mijá oasen væráldin. Sæmmi båttå sávvap lulujma oahppat dijá åtsådallamijs dijá rahtjamin buoredittjat iellemdilev dijá sebrudagán. Tjuovvus vuorbbe dijá åhpadusán, dijá bargon ráfe ja såbadallama gáktuj, ja Hábmera ja Divtasvuona guossidimen!</p>
<p>Árran sáme institusjåvnnån le uddni gæjnnojuogádisán. Stivrra l doajmmaj biedjam bargov man ulmme l evaluerit ja árvustallat ådå strategijajt Árrana dåjma hárráj boahtte ájgijda. Konferánssa l oassen dát bargos. Jus aktak imájdallá man guhkás lip jåvsådam dájna bargujn, de máhttep javllat stivrra galggá dá jage dahkat ådå strategalasj vuodov gånnå boahtteájge hásstalusá li vuodon. Dat goasská duola dagu Árrana rollav oassálassten moattelágásj sebrudakåsijn.</p>
<p>Tiemá dán konferánsan li sáme giella-, varresvuoda ja sosial-, kultuvrra ja sebrudakdutkama. Vuodon gå galggap dáj ássjij birra giehttot, bessap gulldalit dutkama rolla birra sáme sebrudakåvddånimen ja gájkbadjásasj hásstalusáj birra sáme dutkama hárráj. Ja de lagábut giehttop hásstalusáj birra ma guosski juohkka ájnna tiebmáj. Ulmme l gávnnat suorgijt ja gássjelisvuodajt majt mij Árranin lulujma snivábut guoradallat aktan gájkka daj institusjåvnåj ja oajválattjaj gudi li dáppe uddni.</p>
<p>Dájna vuojnojn lip viehka mihá gå stáhttatjálle Berit Oskal Eira Barggo- ja sebrudahttemdepartementan javlaj <span type="quote">”julev- ja oarjjelsáme dutkam lulujga ájn vil tjielggat boahtteájge sáme dutkamprográmma profijlan”</span> Vuonarijka dutkamráde konferánsan sáme dutkama birra 22.-23.02.2006. ( <em type="italic">www.odin.dep.no/aidnorsk/aktuelt/taler/politisk_ledelse/dok-bu.html </em>). </p>
<p>Dáv hásstalusáv Árran sihtá duodaj válldet, ja hasodav dijáv snivábut giehttot dán birra juogosbargujn. Danna galggap ham giehttot guojmmevuoda ja institusjåvnåj aktisasjbargo birra nasjunálalasj ja aj rijkkajgasskasasj vuojnojn.</p>
<p>Tjåhkanimhuodnahij vuolus váttsedahttijn ájtsajda ihkap muhtem gåvåjt ma siejnen gahtsahin. Dát la dájdda sáme dájddáris Elle Hánsas - Keviselie - Hans Ragnar Mathisenis. Vuosádusáv la gåhttjum <span type="quote">”gemini”</span> - <span type="quote">”juomitja”</span> ja dat le dánna gitta konferánsa maŋŋela. Dát le vuobddemvuosádus, ja máhttelis le dájdav oasstet.</p>
<p>Konferánsav ásadittjat darbaj rudájt. Gijttep Vuonarijka dutkamrádev ja ABM-utvikling gå li konferánsav ruhtadam.</p>
<p>Sávav gájka oadtju ávkálasj biejvijt dáppe Hábmerin ja Divtasvuonan. Sån gut galggá tjåhkanime plenumoasev jådedit le Árrana åvdep stivrajådediddje Håkon M. Pettersen. Valla åvddål sån sáhkavuorov oadtju, de sidáv:</p>
<list><p type="listitem">ájn akti sávvat gájkajda buorisboahtem Árranij</p>
<p type="listitem">akta mijá barggijs, Heidi Andersen, dævddá uddni 40 jage, sunji sihtap maŋutjissaj vuorbev sávvat. Vuorbbe biejvijn Heidi! Boade dålkkåbåksas ålgus vuorbbesávadusájt oattjotjit!</p>
</list><p>Adr: 8270 Drag/Ájluokta Tlf: 75 77 51 00 Faks: 75 77 51 01 Org.nr: 976550234 Bank: 4509.11.56885</p>
<p>E-post: poassta@arran.no Web: www.arran.no</p>
</body></document>
