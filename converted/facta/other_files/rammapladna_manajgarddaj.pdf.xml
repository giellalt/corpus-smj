<document xml:lang="smj" id="no_id"><header><title>Rámmapládna mánájgárddáj</title><genre code="facta"/><author><person firstname="" lastname="Udir" sex="unknown" born="" nationality=""/></author><year>2017</year><wordcount>6659</wordcount><conversion_status type="standard"/><availability><license type="standard"/></availability><origFileName>https://www.udir.no/globalassets/filer/barnehage/rammeplan/rammeplan-for-barnehagen-lulesamisk2-2017.pdf</origFileName><parallel_text xml:lang="nob" location="rammeplan_for_barnehagen.pdf"/><parallel_text xml:lang="sma" location="maanagierten_mieriesoejkesje.pdf"/><parallel_text xml:lang="sme" location="manaidgarddi_rammaplana.pdf"/><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p>Rámmaplána njuolgadustjála mánájgárde sisano ja dahkamusáj hárráj</p>
<p>Stuorradigge le lágajn biehtsemáno 17. biejves nr 64 mánágárdij hárráj (mánájgárddeláhka) mierredam bádjásasj mærrádusá mánájgárde sisano ja dahkamusáj hárráj, bs. §§ 1, 1a, 2, n3, 4 ja 5. Rámmaplána njuolgadustjála mánájgárde sisano ja dahkamusáj hárráj (rámmapládna) buktá lasse mærrádusájt mánágárde sisano ja dahkamusáj hárráj.</p>
<p>Rámmapládna doajmmagoahtá bårggemáno 1. biejve 2017. Sæmmi båttås fámoduhteduvvá njuolgadustjála snjuktjamáno 1. biejves 2006 nr. 266 rámmapládna mánájgárde sisano ja dahkamusáj hárráj.</p>
<p>Láhkaloahpádus: Mierredum Mahttodepartementas vuoratjismano 24. biejve 2017 láhkaloahpadusájn lágas biehtsemáno 17. biejves 2005 nr. 64 mánájgárdij hárráj (mánájgárddeláhka) § 2 giehttjit oasse. Rievdaduvvam njuolgadustjállaga baktu moarmesmáno 8. biejve 2017 nr. 588.1. Mánájgárde árvvovuodo</p>
<p>Mánájgárde árvvovuodo galggá gaskostaláduvvat, dåjmaduvvat ja åtsådaláduvvat juohkka pedagogihkalasj bargon mánájgárden. Mánnávuodan le iesjárvvo, ja mánájgárden galggá liehket åbbålasj lahkanibme mánáj åvddånibmáj. Mánájgárde sebrudakmandáhtta le, aktisasjvuodan ja semasvuodajn sijdajn, bærrájgåhtset mánáj dárbov huvso ja ståhkama hárráj, ja åvdedit oahppamav ja ávddamav vuodon ålles åvddånibmáj. Ståhkamav, huvsov, oahppamav ja ávddamav viertti gæhttjat aktijvuodan.</p>
<p>Mánájgárddelága § 1 åvddånboahtá mánájgárdde galggá vuododuvvat vuodulasj árvojda risstalasj ja humanistalasj árbe ja dábij milta, duola dagu vieledibme almasjárvvuj ja luonnduj, vuojŋŋalasj friddjavuohtaj, guojmmegieresvuohtaj, ándagisluojttemij, avtaárvvusasjvuohtaj ja solidaritiehttaj, árvo ma åvddånbåhti duon dán åskon ja iellemvuojnojn ja ma li tjanádum almasjrievtesvuodajda. Divna mánájgárde galggi liehket árvvovuoduj tjanádum mij le mierredum mánájgárddelágan ja rijkajgasskasasj konvensjåvnåjn majt Vuodna le dåhkkidam, degu AN:a konvensjåvnåv basádismáno 20. biejves 1989 mij guosská mánáj rievtes vuodajda (mánájkonvensjåvnnå) ja ILO-konvensjåvnnå nr. 169 mij guosská álggoálmmugijda ja tjerdalasj álmmugijda iesjrádálasj stáhtajn (ILOkonven sjåvnnå).</p>
<p>Duosstot mánáj dárbojt mij gullu huksuj, jasskavuohtaj, gulluvasjvuohtaj ja dåhk kidibmáj ja sihkarasstet vaj máná oadtju oasev ja aj doajmmat aktisasjvuodan, le ájnas árvo ma galggi vuojnnusij boahtet mánájgárden. Mánájgárdde galggá åvdedit demokratijjav, moattevuodav ja gasskasasj vieledimev, dássásasjvuodav, nanos åvddånimev, iellemrijbadimev ja varresvuodav.</p>
<p>Vuonarijkan le, álggoálmmugij sierra rievtesvuodaj gáktuj, sierralágásj vælggogisvuodav bærrájgåhtset sáme mánáj ja æjgádij berustimijt, bs. vuodoláhka § 108, mánájkonvensjåvnnå art. 30 ja ILO-konvensjåvnnå. Sámemáná mánájgárdijn galggi oatsoduvvat vaj bisodi ja åvddånahtti gielasa, máhtudagás ja kultuvrav berustahtek gånnå rijkan li årromin.</p>
<p>Máná ja mánnávuohta Mánájgárdde galggá dåhkkidit ja bærrájgåhtset mánnávuoda iesjárvov. Væhkádallat vaj divna máná gudi li mánájgárdijn oadtju buorre mánnávuodav gånnå soapptsu, rádnastalli ja ståhki, le ájnas. Mánájgárden le aj gárvedime ájgge dåjmalattjat sebrudahkaj oassálastátjit mij vas vaddá vuodov buorre iellemij.</p>
<p>Divna ássje ma mánnáj guosski, galggi mánnáj buorren boahtet, bs. Vuodolágav § 104 ja mánájkonvensjåvnåv art. 3 nr. 1. Dát le bádjásasj prinsihppa mij guosská ålles mánájgárde doajmmaj.</p>
<p>Máná galggi sierra indivijddan duostoduvvat, ja mánájgárdde galggá máná åtsådallamilmev vieledit. Máná bájnnuji birrusijs, valla máná aj bájnniji ietjasa iellemav. Mánájgárdde galggá mánájda sajev vaddet iesjgeŋga máhtukvuodajn, perspektijvajn ja åtsådallamij ja viehkedit vaj máná, aktan iehtjádij, åmastit buorre vuojnov ietjasa hárráj ja ietjas máhtukvuodaj hárráj. Máná galggi duostoduvvat empatijajn ja oadtjot máhttelisvuodav ietjasa empatijav ja ándagisluojttem máhtukvuodav åvddånahttet.</p>
<p>Demokratijja Valljudahka ja individualiserim buktá dárbov demokratijja dádjadussaj, moattelágásjvuodaj vieledibmáj ja buorre guottojda aktisasjvuodan aktan viesutjit. Gå máná mánájgárde aktisasjvuohtaj oassálassti, de oadtju dádjadusáv sebrudagás ja dat væráldis massta li oassen. Mánájgárdde galggá demokratijjav åvdedit ja liehket sebrudahtte aktisasjvuohta gånnå divna bessi oassálasstet, gullut ja vuojnnut. Divna máná galggi bessat åtsådallat sij li oasen demokratijjas gå li vájkkudime mánájgárde sisadnuj, berustahtek guládallammáhtukvuodas ja gielalasj tjehpudagás. Máná sáme mánájgárdijn galggi oadtjot máhttelisvuodav ietjasa giela baktu oassálasstet. Duo dá vuojno ja ájádusá ja perspektijva galggi åvddånboahtet ja liehket vuodon gå mánájgárdde åvddån demokratijjalasj aktisasjvuohtan. Mánájgárdde galggá vaddet mánájda dádjadusáv ja åmastit demokratijjalasj árvojt ja dábijt ma li vuodon udnásj sebrudagán. Mánáj vuojŋ ŋalasj friddjavuohta galggá dåhkkiduvvat.</p>
<p>Moattevuohta ja gasskasasj vieledibme Mánájgárdde galggá almasjárvo vieledimev åvdedit gå tjalmos, árvvon adná, ja åvdet moattevuodav ja gasskasasj vieledimev. Máná galggi bessat åtsådallat moattevuodav ájádusáj, dåmadimij ja viessoma hárráj. Sæmmi bále galggá mánájgárdde vaddet aktisasj åtsådallamijt ja tjalmostit aktisasjvuoda árvov. Mánájgárdde galggá vuosedit gåktu divna máhtti nubbe nuppes oahppat ja mánáj njunjágisvuodav åvdedit ja imájdallamav muodukvuodajs ja sieradusájs. Mánájgárdde galggá divna mánájt vuojnnet ja dåhkkidit, ja tjalmostit ájnegis máná sajev ja árvov aktisasjvuodan.</p>
<p>Mánájgárden galggá moattevuohta liehket resurssan pedagogihkalasj bargon ja doarjjot, gievrrodahttet ja oatsodit mánáv ietjas kultuvralasj ja individuála máhtukvuodas. Mánájgárdde galggá tjalmostit variasjåvnåjt árvojs, åskojs ja iellemvuojnojs. Mánájgárden galggá liehket sadje vuojŋŋalasj dimensjåvnnåj mij le vuodon dialåvggåj ja moattevuoda vieledibmáj.</p>
<p>Mánájgárden galggá liehket sadje kultuvrratjåhkanimijda, vaddet sajev mánáj ietjasa kultuvrrahábbmimij ja vaddet mánájda máhttelisvuodav dåbddåt ávov ja bessat rijbadit sosiála ja kultuvralasj aktisasjvuodan. Mánájgárdde galggá vaddet moattelágásj svidájt, åtsådallamijt ja vásádusájt ja gåbttjåt bájkálasj, nasjonála ja rijkajgasskasasj perspektijvajt. Mánájgárdde galggá sáme kultuvrav tjalmostit ja viehkedit mánájt vieledimev åvdedit ja aktisasjvuodadåbdov sáme moattevuoda hárráj. Mánájgárdde galggá tjalmostit moattevuodav fámiljaj gáktuj ja berustit vaj divnajn le ietjasa fámilljahábme mánájgárden.</p>
<p>Dássádus ja avtaárvvusasjvuohta Mánájgárdde galggá avtaárvvusasjvuodav ja dássádusáv åvdedit berustahtek sjiervijs, doajmmamáhtukvuodas, seksuála sieradusájs, sjiervveidentitiehtas ja sjiervvevuodas, etnisitiehtas, kultuvras, sosiála stáhtusis, gielas, åskos ja iellemvuojnos. Mánájgárdde galggá gájklágásj badjelgæhttjamijt duostodit ja guojmmegieresvuodav åvdedit.</p>
<p>Mánájgárdde galggá doajmmat dássádus ja ij-badjelgæhttjam prinsihpaj milta ja viehkedit vaj máná dejvadi ja ásadit sebrudagáv gånnå le dássádus. Divnajn galggá liehket máhttelisvuohta vuojnnut, gullut ja måvtåstuvvat oassálastátjit divna dåjmajda ma li mánájgárden. Bargge vierttiji ájádallat ietjasa guottoj hárráj vaj buoremusát máhtti åvddånbuktet ja åvdedit avtaárvvusasjvuodav ja dássádusáv.</p>
<p>Nanos åvddånibme Máná galggi oahppat ietjasa huksat, nubbe nuppev ja luondov. Nanos åvd dånibmáj gullu luonndo, ekonomijja ja sosiála dile ja le dárbulasj gå huksá iel emav ednamin nav gåktu iellem le. Mánájgárden le dan diehti ájnas barggo åvdedit árvojt, guottojt ja dåjmajt nannusap sebrudahkaj.</p>
<p>Nanos åvddånibme le gå ulmutja gudi dálla viessu, oadtju vuodulasj dárbojt åmastit váni biejstek boahtte buolvaj máhttelisvuodajt åmastittjat ietjasa dárbojt. Dánna le gatjálvis ájádallat ja dåmadit bájkálattjat, nasjonálalattjat ja globálalattjat. Mánájgárdde galggá vaddet mánájda dádjadusáv jut udnásj dåjmajs sjaddi båhtusa boahtte ájggáj.</p>
<p>Mánájgárdde galggá vaddet mánájda máhttelisvuodav lájttalisát ájádallat, etihkalattjat dåmadittjat ja solidaritiehtav vuosedittjat. Máná galggi bessat åtsådallat mij le huvsov vaddet ja bærrájgæhttjat birrusav ja luondov. Sáme mánájda merkaj dat semalattjat luondujn viessot, ávkkit ja tjuohppat luondos.</p>
<p>Máná galggi luonndovásádusájt åmastit ja luondo moattevuohtaj oahpásmuvvat, ja mánájgárdde galggá vaddet mánájda gulluvasjvuodav luonnduj.</p>
<p>Iellemrijbadibme ja varresvuohta Mánájgárden galggá liehket varresvuodaåvdedim- ja duostodimfunksjåvnnå ja binnedit sosiála sieradusájt. Mánáj rubbmelasj ja psykalasj varresvuohta galggá mánájgárden åvdeduvvat. Mánájgárdde galggá vaddet mánájda máhttelisvuodav soapptsot, iellemávov, rijbadimev ja iesjárvo dåbdov ja duostudit illastimijt jali givsedimijt. Jus mánná illastimijt ja givsedimijt váset, de viertti mánájgárdde dakkár dáhpádusájt ganugahttet ja dajt ássjijt gåtsedit.</p>
<p>Mánájgárdde galggá liehket jasska ja hásstaliddje sadje gånnå máná bessi gæhttjalit duov dáv aktan, aktisasjvuodan ja rádnastaládijn. Máná galggi doarjoduvvat vaj rijbadi vuosstemannamij, hásstalusáj dåmadit, ja oahpásmuvvat ietjas ja iehtjádij dåbdojda. Mánájn galggá liehket máhttelisvuohta vuojŋadit biejve birán.</p>
<p>Mánájgárdde galggá liehket arenán rubbmelasj dåjmajda ja mánáj labudallamávov åvdedit ja rubbmelasj åvddånimev. Bårråmusá ja biebbmogárvedibme mánájgárden galggá mánájda biebbmoávov vaddet ja lassjes varresvuodadábijt.</p>
<p>Bæjválasj ja lahka aktijvuodan mánáj le mánájgárdde guovdásj dilen vaj máhtti vuojnnet ja diedojt oadtjot mánáj hukso- ja iellemdiles. Barggijn galggá liehket diedulasj dádjadus jut máná máhtti liehket huvsodisvuoda dilen, ja vahágahttem ja seksuála illastime dilen, ja vierttiji diehtet gåktu dajt duosstot ja ielvvet. Bargge galggi diehtet diededimvælgo birra mánájsuodjalibmáj, bs. mánájgárddeláhka § 22.</p>
<p>Mánájgárde sierra ulmij Divna mánájgárde, berustahtek æjggumdilev, le vælggogisá ållidit mánájgárdde ulmijt gåktu li tjielggidum mánájgárddelágan § 1 ja rámmaplánan.</p>
<p>Mánájgárddeláhka § 1 tjårggi mánájgárdde galggá doajmmat vuodulasj árvoj milta risstalasj ja humanistalasj árbe ja dábe milta, árvo ma åvddånbåhti duon dán åskon ja iellemvuojnojn ja ma li almasjrievtesvuodajda tjanádum. Mánájgárddeláhka § 1a vaddá priváhta mánájgárdijda máhttelisvuodav mierredit jut árvo mánájgárde ulmmemærrádusájn e galga risstalasj ja humanistalasj árvojda ja dábijda tjanáduvvat. Ájnegis mánájgárdde máhttá dan diehti adnet ájádusáv ulmmemærrádusájn mij guosská ietjá åsskuj jali filosofijjalasj dádjadussaj.</p>
<p>Mánájgárddeláhka § 1a vaddá aj priváhta mánájgárdijda ja mánájgárdijda majt tjoaggulvisá Vuona girkkon jådedi, máhttelisvuodav biedjat sierra mærrádusájt iellemvuojno hárráj duodden mánájgárddelága ulmmemærrádussaj.</p>
<p>Mærrádusá sierra ulmij galggi mierreduvvat mánájgárde njuolgadusájn. Mánájgárdijda ma mierredi sierra mærrádusájt iellemvuojno hárráj, galggá njuolgadusájn åvddånboahtet majt da merkahi.</p>
<p>Berustahtek jus mánájgárdde vállji ietjá lahkanimev ulmmemærrádusájda jali mierret sierra mærrádusájt iellemvuojno hárráj, le mánájgárden vælggogis vuohta bærrájgåhtset árvojt ulmmemærrádusájn ma li almasjrievtesvuodajda tjanádum. Divna mánájgárde, berustahtek æjggumdilijs li vælggogisá mánájgárdev jådedit dájna aktisasj árvvovuodujn; vieledibme almasjárvos ja luondos, vuojŋŋalasj friddjavuohta, guojmmegieresvuohta, ándagisluojttem, avtaárvvusasjvuohta ja solidaritiehtta.2. Åvdåsvásstádus ja rålla</p>
<p>Mánájgárddeæjgáda ja divna gudi mánájgárden barggi, galggi aktan rámmaplána ulmijt ållidit ja gájbbádusájt ietjasa åtsådallamij ja máhtudagá milta. Dát kapihtal tjielggi mánájgárddeæjgádij, jådediddje ja pedagogihkalasj jådediddje rållav mánájgárden. Dá li da nammadusá ma li mánájgárddelágan aneduvvam.</p>
<p>Rámmaplána ietjá kapihttalijn gávna mánájgárddebarggij vælggogisvuodajt ja dá gulluji gájkajda gudi mánájgárden barggi. Mánájgárddeåhpadiddje le dat profesjåvnnå mij åhpaduvvá mánájgárde dåjmajt bærrájgåtsåtjit. Mánájgárdde le organisasjåvnnå gånnå bargge oahppi ja galggi árvvaladdat fágalasj ja estetalasj tjuolmajt, fágalattjat ja liehket oalle rållamodella. Sij galggi bærrá jgåhtset aktijvuodav manáj gaskan juohkusijn, mánáj ja barggij gaskan ja barggij ja æjgádij gaskan.</p>
<p>Mánájgárddeæjgáda Mánájgárddeæjgádin le bajemus åvdåsvásstádus vaj mánájgárdde dåjmaduvvá doajmme lágaj ja njuolgadusáj milta, bs. mánájgárddelágav § 7 vuostasj oasse. Mánájgárddeæjgádin le dan diehti juridihkalasj åvdåsvásstádus mánájgárddefálaldagá kvalitiehtas.</p>
<p>Bargge máhtudagájn le gájbbádussan vaj mánájgárddefálaldahka sjaddá buorren, dan diehti le vuordedahtte vaj mánájgárddeæjgát dættot barggij fágalasj ja pedagogihkalasj árvustallamav jådedijn.</p>
<p>Mánájgárddeæjgát máhttá rámmaplánav hiebadit bájkálasj dilijda, bs. mánájgárddeláhka § 2 gávtsát oasse. Mánájgárddeæjgáda bájkálasj hiebadibme bierri åvddånboahtet mánájgárde njuolgadusájs.</p>
<p>Jådediddje Jådediddjen le bæjválasj åvdåsvásstádus mánájgárdes; pedagogihkalattjat, barggij hárráj ja háldadime hárráj. Jådediddje galggá bærrájgæhttjat vaj pedagogihkalattjat barggo mánájgárddelágav ja rámmaplánav tjuovvu, ja vaj bargge åmastit aktisasj dádjadusáv bargos mij tjuovvu. Jådediddje galggá bærrájgæhttjat vaj bargge bessi máhtudagás adnuj válldet. Gájbbádussan buorre pedagogihkalasj ja háldadusá jådedibmáj le buorre aktisasjbarggo mánájgárddeæjgádijn, mánájgárde pedagogihkalasj jådediddjijn ja mánájgárde ietjá barggij. Jådediddje jådet ja gåtset mánájgárde pládnabargov, dokumentasjåvnåv, árvustallamav ja mánájgárde sisano ja barggovuogij åvddånahttemav ja bærrájgæhttjá vaj ålles barggijjuogos bargguj oassálasstá.</p>
<p>Jådediddje vásstet vaj mánájgárden li doajmme vuoge aktisasjbargguj guoskavasj institusjåvnåjda, duola degu skåvllå, varresvuodastasjåvnnå, pedagogihkalasj- psykologijjalasj dievnastus ja mánájsuodjalibme.</p>
<p>Pedagogihkalasj jådediddje Pedagogihkalasj jådediddje åvdåsvásstádus le jåhtuj biedjat ja jådedit pedagogihkalasj bargov, buorre fágalasj dájdo milta. Pedagogihkalasj jådediddje galggá bagádallat ja gåtsedit vaj mánájgárddeláhka ja rámmapládna tjuovoduvvaba pedagogihkalasj bargo baktu. Pedagogihkalasj jådediddje jådet bargov plánidattijn, tjadádimijn, árvustallamijn ja bargo åvddånahttemijn mánájjuohkusin jali dan suorgen majt sån jådet. 3. Mánájgárde ulmme ja sisadno</p>
<p>Mánájgárde sisadno galggá liehket gájkbelak, målsudahkes ja hiebaduvvam ájnegis mánnáj ja mánájjuohkusij. Mánájgárden galggi máná bessat ståhkat ja dåmadimávov åvdedit, imájdallamav ja diehtemvájnogisvuodav. Barggo mij guosská huksuj, ávddamij, ståhkamij, oahppamij, sosiála máhtudahkaj ja guládallamij ja giellaj dáhpáduvvá avta bále ja tjoahken åvdedi máná gájkbelak åvddånimev. Sáme mánájgárdijn galggá dat barggo tjanáduvvat sámegiellaj, kultuvrraj ja árbbediehtuj. Mánájgárdde galggá liehket kultuvrraarená gånnå máná ietja li siegen dahkamin ietjasa kultuvrav dilen gånnå bessi ávvudallat ja suohtastallat.</p>
<p>Mánájgárde birás galggá liehket jasska ja hásstaliddje ja vaddet mánájda gájkbelak labudallamåtsådallamijt. Bargge galggi birrasav hábbmit vaj divna máná bessi ståhkamijda ja ietjá dåjmajda oassálasstet, ja vaj ståhkusa ja gávne li mánájda sadjihin.</p>
<p>Mánájgárdde galggá bærrájgåhtset mánáj dárbov huvso hárráj Hukso le ájnas mánáj jasskavuoda ja soapptsoma hárráj, ja empatijja ja guojmmegieresvuoda åvddånime hárráj. Mánájgárdde galggá mánájda vaddet máhttelisvuodav åvddånahttet luohtádusáv allasisá ja iehtjádijda. Mánájgárden galggi divna máná vuojnnut, dádjaduvvat, vieleduvvat ja oadtjot dav viehkev ja dårjav majt dárbahi. Mánájgárdde galggá ásadit huvsulasj aktijvuodav mánáj ja barggij gaskan, ja mánáj ietjasij gaskan, mij le vuodon soapptsomij, ávvuj ja rijbadibmáj. Bargge galggi bargov dahkat birrasa hárráj mij ij dagá mánájt dåssju huvso vuosstájvállden, valla aj dakkárin ma árvvon adni iehtjádijt huksat.</p>
<p type="listitem">Bargge galggi</p>
<p type="listitem">bærrájgåhtset mánáj rubbmelasj dárbov, duola dagu dárbov vuojŋadit</p>
<p type="listitem">ásadit dilev vaj máná tjadnasi barggijda ja guhtik guojmmásisá</p>
<p type="listitem">bærrájgæhttjat vaj divna máná jasskavuodav åtsådalli, gulluvasjvuodav ja soapptsomav mánájgárden</p>
<p type="listitem">duosstot divna mánájt rabás mielajn, liekkosvuodajn ja berustimijn, ja huvsov vuosedit juohkka ájnna mánnáj</p>
<p type="listitem">liehket gullisa mánáj åvddånbuktemijda ja duosstot sijá dárbov huksuj  hiellesvuodajn</p>
<p type="listitem">doarjjot ja hasodit mánájt huvsatjit nubbe nuppev ja ietja huvsov åmastit</p>
<p type="listitem">viehkedit mánájt luohtedit allasisá ja iehtjádijda</p>
<p>Mánájgárdde galggá bærrájgåhtset mánáj dárbov ståhkama hárráj Ståhkamij galggá liehket guovdásj sadje mánájgárden, ja ståhkama árvvo galggá dåhkkiduvvat. Mánájgárdde galggá buorre ævtojt vaddet ståhkamij, rádnastallamij ja mánáj ietjasij kultuvrraj. Ståhkam galggá liehket arenán mánáj åvddånibmáj ja oahppamij, ja sosiála ja gielalasj avtastallamij. Mánájgárdde galggá arvusmahttet ja sajev vaddet duon dán ståhkamij ålggon ja sinna. Mánájgárdde galggá viehkedit vaj divna máná bessi ávov åtsådallat, suohtastallamav, geldulasjvuodav ja berustimev ståhkama baktu, juogu aktu jali rádnaj siegen.</p>
<p type="listitem">Bargge galggi</p>
<p type="listitem">organiserit sajev, ájgev ja ståhkamgávnijt arvusmahtátjit duon dán ståhkamij</p>
<p type="listitem">viehkedit vaj máná oadtju aktisasj åtsådallamijt vuodon ståhkamij ja ásadit dilev ståhkamtiemáj åvddånahttemij</p>
<p type="listitem">åvdedit sebrudahtte birrasav gånnå divna máná máhtti ståhkamij oassálasstet ja ávov dåbddåt ståhkama baktu</p>
<p type="listitem">gæhttjat, analyserit, doarjjot, oassálasstet ja boanndodit ståhkamav mánáj premissaj baktu</p>
<p type="listitem">bagádallat mánájt jus ståhkam buktá nievrep avtastallamvuogijt</p>
<p type="listitem">liehket diedulasj ja árvustallat ietjas rållav ja oassálasstemav gå máná ståhki</p>
<p type="listitem">álgadit ståhkamav ja viehkedit vaj divna sihti ståhkat</p>
<p>Mánájgárdde galggá ávddamav åvdedit Mánájgárdde galggá doarjjot mánájt gæhttjalittjat ja njunjágahtátjit birrusav ja viehkedit måvtugis, iesjrádálasj ja vásstediddje oassálasstemij demokratijjalasj aktisasjvuodan. Mánájgárdde galggá åvdedit avtamielakvuodav ja solidaritiehtav sæmmi båttå gå individuála åvddånbuktema ja dåjma galggi árvvon aneduvvat ja gåtseduvvat. Mánájgárdde galggá mánájt viehkedit dádjadittjat aktisasj árvojt ja dábijt ma li aktisasjvuohtaj ájnnasa. Mánájgárdde galggá åvdedit mánáj gulluvasjvuodav sebrudahkaj, luonnduj ja kultuvrraj.</p>
<p>Mánájgárden galggi máná bessat mierredimprosessajda oassálasstet ja aktisasj sisano åvddånahttemij. Máná galggi hasoduvvat åvddånbuvtátjit vuojnojt ja ájádusájt dan væráldin gånnå sij li oassálasste. Avtastallama, dialåvgå, ståhkama ja njunjágahttema baktu galggá mánájgárdde viehkedit mánájt åvddånahtátjit lájttalis ájádallamav, etihkalasj árvustallammáhtukvuodav, máhtukvuodav vuosteldittjat ja doajmmamáhtudagáv, vaj rievddamijt máhtti dahkat.</p>
<p type="listitem">Bargge galggi</p>
<p type="listitem">ásadit mávsulasj vásádusájt ja doarjjot mánáj identitiehta åvddånahttemav  ja positijva iesjdádjadusáv</p>
<p type="listitem">doarjjot mánáj dåjmajt, berustimev ja aktisasjvuoda oassálasstemav</p>
<p type="listitem">tjalmostit ja árvvon adnet duov dáv dárbov, vuojnov ja perspektijvaj  aktisasjvuodan</p>
<p type="listitem">vuojnnet, dåhkkidit ja gåtsedit mánáj perspektijvav ja dåjmajt</p>
<p type="listitem">hásstalit mánáj ájádallamav ja bivddit njunjágahttem ságastallamijda</p>
<p type="listitem">tjalmostahttet ja dættodit moattevuodav ja ærádisáv vuodon åtsådallamijda, njunjágahttemij ja oahppamij</p>
<p>Mánájgárdde galggá oahppamav åvdedit Mánájgárden galggi máná vásedit arvusmahtte birrasav mij doarjju sijá mielav stågatjit, guoradalátjit, åhpatjit ja rijbadittjat. Mánájgárdde galggá oahpásmahttet ådå dilijda, tiemájda, dáhpádusájda, materiálajda ja ræjdojda ma vaddi mávsulasj avtastallamav. Mánáj njunjágahttem, sjuggelisvuohta ja diehtemvájnno galggá dåhkkiduvvat, arvusmahteduvvat ja biejaduvvat vuodon sijá oahppamprosæssaj. Máná galggi bessat guoradallat, ájttsat ja dádjadit aktijvuodajt, vijdedit perspektijvajt ja åmastit ådå dádjadusáv. Máná galggi ålles rubmahav ja divna dåbdudagájt adnet ietjasa oahppamprosessajn. Mánájgárdde galggá vaddet oahppamaktisasjvuodav gånnå máná bessi ietjasa ja iehtjádij oahppamij oassálasstet.</p>
<p type="listitem">Bargge galggi</p>
<p type="listitem">ásadit sebrudahtte aktisasjvuodav ja ásadit mánájda vaj máhtti oasev válldet ietjasa ja iehtjádij oahppamis.</p>
<p type="listitem">ásadit ålles oahppamprosessajt ma åvdedi mánáj soapptsomav ja gájkbelak åvddånahttemav</p>
<p type="listitem">ájttsat manáj berustimijt ja ásadit máhttelisvuodav oahppamij duon dán dilen ja dåjman</p>
<p type="listitem">doarjjot ja boanndodit mánáj dåjmalasjvuodav, imájdallamav, njunjágahtte-mav, sjuggelisvuodav, oahppammielav ja åskeldimev ietjasa vaddásijda</p>
<p type="listitem">vijdedit mánáj åtsådallamijt ja bærrájgæhttjat progresjåvnåv ja åvddånimev mánájgárde sisano hárráj</p>
<p type="listitem">doarjjot mánáj ájádusájt dilij, tiemáj ja dáhpádusáj hárráj ja ásadit dádjadusáv sijájn aktan</p>
<p type="listitem">bærrájgæhttjat vaj divna máná oadtju boandás ja målsudahkes åtsådallamijt ja vásádusájt, hásstalusájt ja rijbadimåtsådallamijt</p>
<p>Mánájgárdde galggá rádnastallamav ja aktisasjvuodav åvdedit Sosiála máhtudahka le gájbbedahtte dåjmatjit buoragit iehtjádij siegen, ja dat máhtudagá li tjehpudagá, diedo ja guotto ma åvddåni sosiála avtastallama baktu. Mánájgárden galggi divna máná dåbddåt ietjasa aktisasjvuohtaj ájnnasin ja liehket buorre avtastallamin mánáj ja ållessjattugij siegen. Mánájgárdde galggá dåjmalattjat ásadit vaj rádnastallam ja sosiála aktisasjvuohta åvddån. Mánáj iesjdåbddo galggá doarjoduvvat, sæmmi båttå gå galggi viehkev oadtjot bærrájgåtsåtjit ietjasa dárbov ja vieledittjat iehtjádij dárbojt.</p>
<p type="listitem">Bargge galggi</p>
<p type="listitem">doarjjot mánáj dåjmalasjvuodav avtastallamij ja máhttelisvuodav vaj divna bessi ståhkat iehtjádij, ja rádnastallamav åtsådallat ja bisodit</p>
<p type="listitem">ságastallat avtastallam dábij birra ja bivddit mánájt hábbmitjit dábijt aktisa-sjvuoda avtastallamijda</p>
<p type="listitem">doarjjot mánájt vuojnátjit iehtjádij perspektijvajt, vuojnnet ássjijt moattet guovlos ja ájádallat ietjasa ja iehtjádij dåbdoj hárráj, åtsådallamij ja vuojnoj</p>
<p type="listitem">mánájt doarjjot rájájt biejatjit, vieledit iehtjádij rájájt ja gávnnat tjoavddusijt rijdoj vuolen</p>
<p type="listitem">duostodit, ganugahttet ja gåtsedit badjelgæhttjamav, ålgodimev, givsedimev, illastimev ja nievres avtastallamvuogijt</p>
<p>Mánájgárdde galggá guládallamav ja gielav åvdedit Mánájgárdde galggá liehket diedulasj jut guládallam ja giella vájkkut ja vájkkuduvvá juohkkat bieles mánáj åvddånahtedijn. Dialåvgå ja avtastallama baktu galggi máná hasoduvvat guládalátjit, aktan dåjmatjit, gulldalittjat, dádjadittjat ja ájádusájt hábbmitjit. Mánájgárdde galggá dåhkkidit ja árvvon adnet mánáj moattelágásj giella ja guládallamvuogijt, sevvamgiellaj aj. Divna máná galggi oadtjot buorre giellaarvusmahttemav bæjválattjat mánájgárden, ja divna máná galggi bessat oassálasstet dåjmajda ma guládallamav ja ålles giellaåvddånimev åvdedi. Mánájgárdijn sáme mánájda sáme guovlojn galggá mánájgárdde mánáj sámegielak máhtudagáv åvdedit.</p>
<p type="listitem">Bargge galggi</p>
<p type="listitem">dåhkkidit ja responderit mánáj moattelágásj verbála ja verbáladis  moalgedimijt ja sijá giellaåvddånimev doarjjot</p>
<p type="listitem">arvusmahttet mánáj verbála ja verbáladis guládallamav ja viehkedit vaj  divna máná sehkani avtastallamij ja ságastallamijda</p>
<p type="listitem">bærrájgæhttjat vaj divna máná oadtju målsudahkes ja buorre åtsådallamijt  gå gielav adni guládallamnævvon, ræjddon ájádallamijda, ja ietjasa   ájádusájda ja dåbdojda</p>
<p type="listitem">liehket diedulattja ietjasa roallaj giellaåvddågåvvån ja liehket gullisa gå  guládi divna mánáj</p>
<p type="listitem">gåtsedit mánáj guládallamav ja gielav ja ájttsat ja oatsodit mánájt gejn li  duo dá guládallamváttesvuoda, gudi binnáv ságasti, jali maŋŋet ságastahtji</p>
<p type="listitem">viehkedit vaj gielalasj moattevuohta sjaddá boanndudahkan ålles mánájjuo-hkusij, oatsodit moattegielak mánájt anátjit iednegielas ja sæmmi båttå  åvdedit ja åvddånahttet mánáj dáro-/sámegiela máhtudagáv</p>
<p>Sáme mánájgárde Sáme mánájgárde galggi mánáj sámegielak máhtudagáv åvdedit, nannit mánáj identitiehtav ja sáme árvojt, sáme kultuvrav ja árbbedábijt bisodit. Sáme mánájgárdijn le sámegiella oajvvegiellan. Mánájgárddeæjgát galggá mærrádusáj nannit jut mánájgárden le mánájgárddebirrasin ulmme nannit mánáj identitiehtav sámegielajn ja sáme kultuvrajn. Mánájgárddefálaldahka galggá liehket sæbrájduhtedum oasse sáme sebrudagás. Gájbbádussan le bargge máhtti sámástit ja siján li diedo sáme kultuvra hárráj.</p>
<p>Sáme mánájgárde galggi viehkken bisodit ja åvddånahttet sáme kultuvrraárbev ja tjalmostit sámegielav, kultuvrav, viessomvuogijt ja árvojt mijá ájge. Mánájgárdde galggá viehkedit mánájt oahpásmuvátjit moattevuodajda ietjasa ja iehtjádij kultuvran, ja viehkedit vaj máná máhtti vieledimev åmastit ja aktisasjvuodadåbdov ålles sáme moattevuohtaj.</p>
<p>Sáme mánájgárde galggi adnuj válldet dábálasj oahppam- ja barggovuogijt, mánáj premissaj milta mijá ájge. Mánájgárdde galggá mánájda vaddet máhttelis vuodav dábálasj dåjmaj oassálasstemij gånnå bargge bagádalli ja dan láhkáj viehkedit mánájt iesjrádálattjan sjattatjit. Mánájgárdde galggá doajmmat sáme dádjadusá milta luondo hárráj ja viehkedit mánájt viesutjit semasvuodan luondujn, ávkkitjit ja tjuohpatjit luondov ja luonndodáhpádusájt vieledittjat. Sáme histåvrrå ja kultuvrradábe degu duodje, juojgga ja subttsasa galggi liehket oassen mánájgárde sisanos, hiebadum máná álldara ja åvddånime hárráj.</p>
<p>Rámmaplána lájddistagá sáme mánájgárdijda guosská aj sáme åssudagájda ietjá mánájgárdijn.</p>
<p>Suohkanijn le åvdåsvásstádus vaj mánájgárddefálaldagá sáme mánájda sáme guovlojn li sáme giellaj ja kultuvrraj tjanádum.</p>
<p>Ietjá mánájgárde gånnå li sáme máná Sáme máná mánájgárdijn galggi måvtåstuvvat vaj bisodi ja åvddånahtti gielasa, máhtudagás ja kultuvras berustahtek gånnå rijkan årru. Mánájgárdij sisadno sáme mánáj hárráj sáme guovloj ålggolin galggá hiebaduvvat mánáj sáme duogátja gáktuj. Dat merkaj sáme mánájn ja æjgádijn le vuorddemusá barggijda jut diehti ja dættodi sáme kultuvrra galggá aj liehket oassen mánájgárde sisanos. Galggá aj ásaduvvat vaj máná bessi sámegielav gullat.4. Mánáj oassálasstem</p>
<p>Mánájgárdde galggá bærrájgåhtset mánáj riektáv oassálasstemij gå ásadit ja måvtåstuhtti mánájt buktet ietjasa vuojnojt mánájgárde bæjválasj doajmmaj, bs. mánájgárddelágav §§ 1 ja 3, Vuodoláhka § 104 ja ANa mánájkonvensjåvnåv art. 12 nr. 1. Máná galggi dájvváj oadtjot máhttelisvuodav oassálastátjit pládnabargguj ja árvustallamij mij guosská mánájgárde doajmmaj. Divna máná galggi bessat åtsådallat siján le vájkkudimfábmo dasi mij dáhpáduvvá mánájgárden.</p>
<p>Mánájgárdde galggá liehket diedulasj mánáj moattelágásj åvddånbuktemvuogijda ja oassálasstemav hiebadit mánáj álldara, åtsådallamij, individuála máhtukvuoda ja dárboj milta. Nuoramus máná aj, ja máná gudi guládalli ietjáláhkáj gå giela baktu, máhtti aj buktet ietjasa vuojnojt ævtojdisá milta. Mánájgárdde viertti váksjot ja gåtsedit divna mánáj moattelágásj åvddånbuktemijt ja dárbojt.</p>
<p>Mánáj vuojno galggi dættoduvvat buohta sijá álldara ja máhtukvuoda. Mánájda ij galga vatteduvvat åvdåsvásstádus majna e rijbada.5. Aktisasjbarggo sijda ja mánájgárde gaskan</p>
<p>Mánájgárdde galggá aktisattjat ja dádjadusájn sijdas bærrájgåhtset mánáj dárbov huksuj ja ståhkamij, ja oahppamav ja ávddamav åvdedit vuodon gájkbelak åvddånibmáj, bs. mánájgárddelágav § 1. Nammadus <span type="quote">«sijdda»</span> ja <span type="quote">«æjgáda»</span> guosská aj ietjá åvdåstiddjijda. Mánájgárdde galggá bærrájgåhtset æjgádij riektáv vájkkudibmáj ja bargguj aktisattjat ja dádjadusájn æjgádij, bs. mánájgárddelágav §§ 1 ja 4. Aktisasjbargon sijda ja mánájgárde gaskan galggá agev máná buoremus liehket ulmmen. Æjgádijn ja mánájgárde barggijn le aktisasj åvdåsvásstádus máná soapptsoma ja åvddånime hárráj.</p>
<p>Mánájgárdde galggá ásadit buorre aktisasjbargov ja dialåvgåv æjgádij. Aktisasjbarggo æjgádij hárráj galggá liehket indivijddadásen, juohkka máná æjgádijn, ja juogosdásen, æjgátráde ja aktisasjbarggonammadusá baktu. Indivijdda-dásen galggá mánájgárdde ásadit vaj æjgáda ja mánájgárdde dájvváj máhtteba lånudit váksjomijt ja árvustallamijt mij guosská ájnegismáná varresvuohtaj, soapptsomij, åtsådallamijda, åvddånibmáj ja oahppamij. Mánájgárdde galggá vuodustit ietjas árvustallamijt æjgádijda ja vieledit æjgádij vuojnojt. Aktisasjbarggo galggá vaddet æjgádijda máhttelisvuodav oassálastátjit fálaldagá individuála hiebadibmáj. Æjgáda ja bargge viertti diehtet mánájgárden le sebrudakmandáhta ja árvvovuodo majt mánájgárdde viertti háldadit. Mánájgárdde viertti rahtjat vaj máná e boade åskåldisvuoda rijddalibmáj sijda ja mánájgárde gaskan.</p>
<p>Ájggomus æjgátrádijn ja aktisasjbarggonammadusájn le jut da årniga galggi vaddet máhttelisvuodav bærrájgåhtset æjgádij guládallamav mánájgárdijn dåjmalasj láhkáj. Æjgátráde galggá åvdedit æjgádij aktisasj berustimijt ja ásadit vaj aktisasjbarggo mánájgárdde ja æjgátjuohkusa gaskan sjaddá buorren mánájgárddebirrasij. Æjgátráde åvddåj biejaduvvi ássje ma li ájnnasa æjgádijda mánájgárde gáktuj. Miededibme gájbbeduvvá æjgátrádes jus æjgátmákso biejaduvvá ienebuj gå mierreduvvam alemusmierre.</p>
<p>Aktisasjbarggonammadus galggá liehket rádevadde, guládallama ja aktidime orgádna. Aktisasjbarggonammadussaj galggi buktet ássjijt ma li ájnnasa mánájgárde sisadnuj ja doajmmaj, ja æjgádij gáktuj. Aktisasjbarggonammadus galggá mánájgárde jahkeplánav mierredit. Ietjá ássje ma li ájnnasa le duola dagu oajvvadus budsjæhttaj jali doajmmarievddadimijda.6. Målssoma</p>
<p>Gå mánná mánájgárddáj álggá Mánájgárdde galggá aktan æjgádij ásadit vaj mánná oadtju jasska ja buorre álgadimev mánájgárden. Mánájgárdde galggá hiebadit rutijnajt ja organiserit ájgev ja sajev vaj mánná bæssá oahpástuvvat, vuododit relasjåvnåjt ja tjadnat ietjas barggijda ja ietjá mánájda. Gå mánná mánájgárddáj álggá, galggi bargge oatsodit vuostasj ájgev vaj mánná bæssá dåbddåt gulluvasjvuodav ja jasskavuodav ståhkat, njunjágahttet ja oahppat.</p>
<p>Målssoma mánájgárden Målssoma dáhpáduvvi aj mánájgárden. Bargge galggi bærrájgæhttjat vaj máná ja æjgáda bessi oahpástuvvat mánáj gå målssu mánájjuohkusav.</p>
<p>Målssom mánájgárde ja skåvlå gaskan Mánájgárdde galggá aktan æjgádij ja skåvlåjn ásadit vaj máná máhtti oadtjot jasska ja buorre målssomav mánájgárdes skåvllåj ja aj skåvlå asstoájggeårnigij. Mánájgárdde ja skåvllå bierriba diedojt lånudit álggon aktisasjbargguj fálaldagá hárráj vuorrasamos mánájda mánájgárden, sijá målssomij ja álggemij skåvlån. Mánájgárdde viertti oadtjot miededimev æjgádijs jus galggi lånudit diedojt ájnegismánáj birra skåvlåjn.</p>
<p>Vuorrasamos máná galggi bessat ávvudallat skåvllåj álgátjit ja åtsådallat le aktisasjvuohta mánájgárde ja skåvlå gaskan. Mánájgárdde galggá ásadit vaj vuorrasamos máná oadtju åtsådallamijt, máhtudagáv ja tjehpudagáv mij vaddá sidjij buorre vuodov ja måvtåstuhttemav skåvllåj álgget. Mánájgárdde galggá ásadit vaj máná máhtti låhpadit mánnágárddeájgev buorre vuogijn ja boahtet skåvllåj njunjágisvuodajn ja åskeldimijn ietjasa máhtukvuohtaj. Máná galggi oahpásmuvvat dasi mij dáhpáduvvá skåvlån ja skåvllåasstoájggedåjman. 7. Mánájgárdde pedagogihkalasj doajmman</p>
<p>Mánájgárdde galggá liehket pedagogihkalasj doajmman mij galggá plániduvvat ja árvustaláduvvat. Mánájn ja æjgádijn le riektá dájn prosæssaj oassálasstet. Ulmme mánájgárdijn pedagogalasj doajmman, le vaddet mánájda hiebadum fálaldagáv mánágárddelága ja rámmaplána milta. Jus dan mærráj jåksåt, de viertti mánájgárdde liehket åhpadiddje organisasjåvnnå, ja pedagogihkalasj barggo galggá vuodustuvvam mánájgárddelágan ja rámmaplánan.</p>
<p>Pládnabarggo Pládnabarggo vaddá barggijda vuodov ájádalátjit ja dåjmatjit guhkesájggásattjat ja systematihkalattjat pedagogihkalasj bargon. Pládnabarggo galggá vaddet kontinuitiehtav ja progresjåvnåv ájnegismánnáj ja mánájjuohkusij. Pládnabarggo tjalmos gåktu mánájgárdde tjielggi ja realiseri rámmaplánav ja galggá liehket vuodon refleksjåvnnåj ja dåjma åvddånahttemij.</p>
<p>Pládnabargo vuodon le máhtto mánáj soapptsoma ja gájkbelak åvddånime birra, ájnegattjat ja juohkusin. Dan vuodon le aj váksjom, dokumentasjåvnnå, refleksjåvnnå, systematihkalasj árvustallam ja ságastallam mánáj ja æjgádij.</p>
<p>Jahkepládna Mánájgárdde galggá jahkeplánav dahkat. Duodden galggi dagáduvvat plána oanep ja guhkep ájggegávddaj ja duon dán mánájjuohkusij dárbo milta. Jahkepládna le barggoræjddo mánájgárddebarggijda ja duodas mánájgárde válljimav ja vuodustimev. Jahkepládna vaddá diedojt mánájgárde pedagogihkalasj bargos oajválattjajda, mánájgárde aktisasjbarggoguojmijda ja ietjá berustiddjijda.</p>
<p>Jådediddje galggá jahkepládnabargov jådedit. Jahkepládna galggá mánájgárde aktisasjbarggonammadusás mierreduvvat. Jahkepládna galggá vuosedit gåktu mánájgárdde sihtá barggat dagátjit rámmaplána ulmijt ja sisanov ja mánájgárddeæjgáda bájkálasj hiebadimijt pedagogihkalasj barggon. Jahkepládna galggá vuosedit gåktu mánájgárdde barggá huvsujn, ståhkamij, ávddamijn ja oahppamijn. Dánna viertti aj progresjåvnnå tjielggasit boahtet åvddån. Dánna tjalmostuvvá gåktu mánáj ja æjgádij oassálasstem boahtá åvddån pládnabargon ja gåktu mánájgárdde árvustallá ietjas pedagogihkalasj bargov. Dánna galggá aj åvddånboahtet gåktu mánájgárdde barggá gå ådå mánájt ávddadit ja gåktu bærrájgåhtsi aktisasjbargov ja aktijvuodav skåvlåjn.</p>
<p>Sáme mánájgárdijn galggá jahkepládna tjuovvot sáme jabijt. Jahkepládna galggá vuosedit gåktu mánájgárdde tjadná pedagogihkalasj bargov jage mannuj ja rievddamijda luondon.</p>
<p>Árvustallam Mánájgárdde galggá dájvváj pedagogihkalasj bargov árvustallat. Pedagogihkalasj barggo galggá tjielggiduvvat, analyseriduvvat ja guoradaláduvvat mánájgárde plánaj milta, mánájgárddelága ja rámmaplána milta. Oajvveulmme árvustallambargujn le sihkarasstet vaj divna máná oadtju fálaldagáv mánájgárddelága ja rámmaplána milta.</p>
<p>Árvustallambarggo galggá tjuovvot dajt refleksjåvnåjt masi ålles barggijjuogos le guorrasam. Aktisasj refleksjåvnå pedagogihkalasj bargo hárráj máhttá barggijda vaddet álgov pládnabargguj ja tjadádibmáj. Máhttá aj ságastallamav båktet mánájgárde ulme, sisano ja dahkamusáj hárráj. Fágalasj ja etihkalasj tjuolma galggi liehket oassen árvustallambargos. Dan láhkáj máhtti bargge oahppat ietjasa bargos ja åvdedit mánájgárdev pedagogihkalasj doajmman.</p>
<p>Máhtto mánájjuohkusa ja ájnegismánáj soapptsoma ja gájkbelak åvddånime birra le ájnas gå divna mánájda galggi vaddet hiebaduvvam fálaldagáv mánájgárddelága ja rámmaplána milta. Máná soapptsom ja gájkbelak åvddånibme galggá dan diehti váksjoduvvat ja aktelasj árvustaláduvvat, máná ietjas máhtukvuoda ja máhto milta mij guosská mánáj åvddånibmáj ja dárbojda. Máná åtsådallama ja vuojno galggi vuodon árvustallamin.</p>
<p>Dokumentasjåvnnå Dokumentasjåvnnå barggij bargos tjalmos gåktu bargge barggi gå galggi gájbbádusájt ållidit mánájgárddelága ja rámmaplána hárráj. Dokumentasjåvnnå pedagogihkalasj bargos galggá tjuovvot mánájgárde bargov gå plániji, árvustalli ja åvddånahtti pedagogihkalasj dåjmav. Dokumentasjåvnnå pedagogihkalasj bargos máhttá vaddet æjgádijda, lahkabirrasij ja suohkanij – mij le mánájgárde oajválasj – diedojt majt mánná váset, oahppá ja dahká mánájgárden, ja gåktu mánájgárdde gájbbádusájt ållit mánájgárddelága ja rámmaplána hárráj.</p>
<p>Árvustallama mánájjuohkusa ja ájnegismáná soapptsoma ja gájkbelak åvddånibme galggá duodastuvvat gå le dárbulasj ásadittjat mánájjuohkusij ja ájnegismánnáj hiebaduvvam fálaldagáv. Dassta boahtá álggo hiebadit ja åvddånahttet pedagogihkalasj bargov.</p>
<p>Mánájn le riektá suodjaluvvat ietjasa integritiehta hárráj. Etihkalasj perspektijvva galggá liehket vuodon dokumentasjåvnån mánájjuohkusa ja ájnegismáná hárráj. Diedo persåvnåj hárráj galggi giehtadaláduvvat persåvnnådiehtolága milta. Gå le sáhka persåvnnådiedojs, de le tjoahkkidum diedo, registrerima, tjoahkkájbiedjama, vuorkudibme ja ålgusvaddem diedojs ja árvustallama tjanádum ájnegispersåvnnåj. Jus mánájgárdde galggá vaddet diedojt máná birra ietjá instánsajda ja gå láhkaloahpádus ij gávnnu, vierttiji æjgáda miededit dav. Gájbbádus miededibmáj æjgádijs ij le dárbbo dalloj gå bargge juohki diedojt mánájsuodjalibmáj mij gájbbeduvvá diededimvælgos mánájgárddelágan § 22.</p>
<p>Æjgádijn le riektá gæhttjat ja oadtjot diedojt ietjasa mánáj hárráj, ja gádodit ja duollit diedojt ma li boasstot.</p>
<p>Ásadit sahtepedagogihkalasj fálaldagáv mánájda gudi dárbahi sierra dårjav Mánájgárdde galggá hiebadit sahtepedagogihkalasj fálaldagáv mánáj dárbo ja máhtukvuoda milta, dalloj aj gå muhtem mánájn le dárbbo sierra doarjjaj oanep jali guhkep ájgev. Mánájgárdde galggá bærrájgæhttjat vaj máná gudi dárbahi sierra dårjav, árrat oadtju sosiála, pedagogihkalasj ja/jali rubbmelasj ásadimev mij le dárbulasj ásadittjat mánnáj sebrudahtte ja avtaárvvusasj fálaldagáv. Ásadibme galggá árvustaláduvvat maŋenagi ja hiebaduvvat máná dárbo ja åvddånime milta.</p>
<p>Sebrudahttem mánájgárden le aj ásadibme sosiála oassálasstemis. Mánájgárde sisadno viertti gaskostuvvat dan láhkáj vaj duot dát mánná máhttá oassálasstet ietjas dárboj ja máhtukvuoda milta. Mánájgárde ájnnasamos sosialiserimarena le ståhkam. Muhtem mánáj hárráj máhttá árra rahtjamus merkahit jut bargge barggi sierraláhkáj ulmmelattjat ja systematihkalattjat – oanep jali guhkep ájgev – mánájt sebrudahttemin mávsulasj aktisasjvuodan.</p>
<p>Jus le sivva jáhkket máná dárbo e gåbtjåduvá pedagogihkalasj fálaldagá baktu, galggá mánájgárdde diededit æjgádijda riektáv gájbbedit ássjedåbdde árvustallamav mánás vaj máhtti mierredit jus mánán le dárbbo sierrapedagogihkalasj væhkkáj.</p>
<p>Mánájgárdde galggá bærrájgæhttjat vaj máná gudi oadtju sierrapedagogihkalasj viehkev, sebrudahteduvvi mánájjuohkusij ja sahtepedagogihkalasj fálaldahkaj. 8. Mánájgárde barggovuoge</p>
<p>Barggovuoge galggi bærrájgåhtset mánáj dárbojt huksuj ja ståhkamij, oahppamav ja ávddamav åvdedit ja vaddet mánájda máhttelisvuodav oassálasstemij. Bargge galggi adnuj válldet målsudahkes barggovuogijt, ja da galggi hiebaduvvat ájnegismánnáj, mánájjuohkusij ja bájkálasj birrasij. Barggovuogij válljim vaddá máhttelisvuodajt dahkat mánájgárde sisanov geldulattjan ja målsudahkkásin. Barggovuoge máhtti vaddet berustimev ja måvtåstuhttemav ja vaddi máhttelisvuodav buktet ådå åtsådallamijt ja vásádusájt mánájgárddáj.</p>
<p type="listitem">Bargge galggi</p>
<p type="listitem">vuolgget mánáj åtsådallamijs, berustimijs, vuojnojs ja dåjmalasjvuodas mánájgárde bæjválasj bargon gå válljiji ja tjadádi tiemájt ja prosjevtajt</p>
<p type="listitem">ásadit sjuggelisvuodav ja ståhkamav ja liehket mielos improvisasjåvnnåj ja mánáj oassálasstemij</p>
<p type="listitem">målssot hæhkka ja mierredum dåjmaj gaskan</p>
<p type="listitem">arvusmahttet mánáj imájdallamav ja máhtukvuodav gatjálvisájt buktet, åhtsåt vásádusájt, álgadit juojnak ja rijbadit ådå ássjij</p>
<p type="listitem">vaddet mánájda målsudahkes dáhpádusájt ja máhttelisvuodav åvddånbuktet moatte láhkáj</p>
<p type="listitem">barggat doaresfágalattjat ja ållåsit ja vuojnnet rámmaplána åsijt aktisasjvuodan</p>
<p type="listitem">sebrudahttet lahkabirrasav ja bájkálasj dilijt pládnabargo ja dåjmaj tjadádime baktu</p>
<p type="listitem">dájvváj árvustallat jus barggovuogij válljim máhtá rámmaplánav realiserit</p>
<p>Progresjåvnnå Progresjåvnnå mánájgárden merkaj jut divna máná galggi åvddånit, oahppat ja åvddånimev dåbddåt. Divna máná galggi dåbddåt progresjåvnåv mánájgárde sisanon, ja mánájgárdde galggá ásadit dilev vaj máná divna áldarjuohkusin oadtju målsudahkes ståhkam-, doajmma- ja oahppammáhttelisvuodajt. Bargge galggi vijdedit ja åvdedit mánáj berustimijt ja vaddet mánájda målsudahkes åtsådallamijt ja vásádusájt. Mánájgárdde galggá ásadit progresjåvnåv gå válljiji pedagogihkalasj sisanov, barggovuogijt, ståhkamijt, materiálajt ja hábbmimav birrasijs. Máná galggi hásstalusájt oadtjot ma li hiebadum ietjasa åtsådallamijda, berustimijda, máhttuj ja tjehpudahkaj.</p>
<p type="listitem">Bargge galggi</p>
<p type="listitem">ájttsat, gåtsedit ja joarkket dajna majt máná juo berusti</p>
<p type="listitem">plánit ja ásadit progresjåvnåv mánájgárde sisanon divna mánájda</p>
<p type="listitem">vaddet mánájda rijbadimåtsådallamijt ja sæmmi båttå vaddet juojddá man vuosstij rahtji</p>
<p type="listitem">ásadit dilev tjiegŋodibmáj, dåbddåmussaj ja gærddomij mánájgárde sisano  ja barggovuogij hárráj</p>
<p type="listitem">introduserit ådå perspektijvajt ja ásadit ådå åtsådallamijt ja vásádusájt</p>
<p type="listitem">bærrájgæhttjat progresjåvnåv gå diedulattjat adná materiálajt, girjijt,  ståhkusijt, vædtsagijt ja ræjdojt ja adnet dajt sadjihin mánájda</p>
<p>Mánájgárde digitála barggo Mánájgárde digitála barggo galggá mánájt oadtjot stågatjit, ja båktet sjuggelisvuodav ja oahppamav. Gå digitála ræjdojt pedagogihkalasj bargon adná galggá dat doarjjot mánáj oahppamprosessav ja ållidit rámmaplána lájddistusájt boandás ja gájkbelak oahppambirrasav divna mánájda. Gå digitála ræjdojt adni de galggi bargge liehket dåjmalattja mánáj siegen. Sæmmi båttå galggi digitála ræjdo aneduvvat ájádusájn ja ij badjel miere barggovuohken aneduvvat. Mánájgárdde galggá vuosedit digitála dájdov ja vaddet mánájda åvddånahttet muhtem etihkalasj dádjadusáv tjanádum digitála mediájda.</p>
<p type="listitem">Bargge galggi</p>
<p type="listitem">vuosedit digitála dájdov mij gullu diehtoåhtsåmij, liehket diedulasj dájddobar-go ráddimriektá ja gálldoárvustallama hárráj ja bærrájgåhtset mánáj persåvnnåsuodjalimev</p>
<p type="listitem">viehkedit mánájt guoradalátjit, stågatjit, åhpatjit ja ietja dagátjit juojddá di-gitála åvddånbuktemvuogij baktu</p>
<p type="listitem">árvustallat relevánsav ja dågålasjvuodav ja oasev válldet mánáj mediaanos</p>
<p type="listitem">guoradallat sjuggelis ja hábbmididdje anov digitála ræjdojs mánáj siegen9. Mánájgárde fáhkasuorge</p>
<p>Fáhkasuorge gåvviji suorgijt majt máná berusti ja mij le iesjárvvon sidjij mánájgárddeálldarin, ja mij galggá åvdedit soapptsomav, gájkbelak åvddånimev ja varresvuodav. Mánájgárdde galggá vuojnnet fáhkasuorgijt aktijvuodan, ja divna fáhkasuorge galggi liehket ájnas oase mánájgárde sisanos. Sáme mánájgárdijn galggá barggo fáhkasuorgijn vuolgget sámegielas, kultuvras ja árbbedábes. Mánájgárde árvvovuodo ja ulmme galggá vuosedit man guovlluj fáhkasuorgij barggat, ja mánáj riektá oassálasstemij galggá bærrájgåtseduvvat. Mánáj ståhkama vaddi ájnas vuodov gå le fáhkasuorgij barggamin. Mánájgárdde galggá berustit mánáj berustimes ja dåjmajs vaj barggo fáhkasuorgij sjaddá mávsulasj ja suohtas oasse mánáj árggabiejves. Mánáj berustibme fáhkasuorgijs galggá arvusmahteduvvat, ja mánájgárdde galggá viehkken vuododit aktisasjvuodav gånnå oahppi ja mij árvvon adná duov dáv åvddånbuktemav ja vuojnov. Máná galggi máhtov åvdedit ja tjehpudagáv juohkka fáhkasuorgen imájdallama baktu, guoradallama ja hábbmididdje dåjmaj baktu. Mánájgárdde galggá adnet duov dáv ábnnasav ja ræjdov, teknologijav ja digitála vædtsagijt, spellamijt, girjijt ja musihkav gå fáhkasuorgij barggi. Fáhkasuorge li ienemusát sæmmi gå majt máná maŋŋela oadtju fáhkan skåvlån.</p>
<p>Guládallam, giella ja tæksta Fáhkasuorge bargadijn galggá mánájgárdde viehkedit mánájt vaj bessi guoradallat ja åvddånahttet ietjasa gielladádjadusáv, giellamáhtudagáv ja guládallamhámij moattevuodav. Mánájgárden galggi máná dejvadit duojna dájna gielajn, giellahámijn ja dialevtajn rijmaj, gáritjisáj, lávllagij, girjálasjvuoda ja tevstaj baktu, ietjas ájges ja åvdep ájges. Mánájgárdde galggá viehkedit vaj máná ståhki gielajn, symbåvlåj ja tevstaj ja arvusmahttet gielalasj njunjágahttemij diedulasjvuohtaj ja åvddånibmáj.</p>
<p>Mánájgárden galggi máná oadtjot máhttelisvuodav åtsådallat duov dáv åvddånbuktemvuogev tevstajs ja subttsasijs, gálldon estetalasj muossádibmáj, máhttuj, refleksjåvnnåj ja gielaj ja kultuvraj æjvvalibmáj. Bargge galggi hásstet mánájt njálmálasj gielav ja tjállemgielav guoradalátjit.</p>
<p type="listitem">Gå li barggamin guládallamijn, gielajn ja tevstaj galggá mánájgárdde   viehkedit vaj máná</p>
<p type="listitem">åvddånbukti dåbdojdisájt, ájádusájt, vuojnojt, ja åtsådallamijt moatte láhkáj</p>
<p type="listitem">adni gielav relasjåvnåjt dagátjit, oassálastátjit ståhkamijn ja ræjddon rijdojt tjoavdátjit</p>
<p type="listitem">åvddånahtti ietjasa báhkodádjadusáv ja adni målsudahkes báhkoboanndudagáv</p>
<p type="listitem">ståhki, improviseriji ja gæhttjaladdi rimaj, rytmaj, jienaj ja bágoj</p>
<p type="listitem">dejvadi måttijn subttsasijn, båvaj ja åvddånbuktemvuogij</p>
<p type="listitem">åtsådalli geldulasjvuodav ja ávov jieddnáslågådijn, subttsasij, lávllagij ja ságas-tallamij baktu</p>
<p type="listitem">guoradalli ja åmasti åtsådallamijt duojna dájna tjállemgiella åvddånbuktemijn, degu ståhkama, tjállema, sárggoma ja bokstáva, ja låhkåm- ja tjállemdåjmaj  baktu</p>
<p type="listitem">Bargge galggi</p>
<p type="listitem">dahkat målsudahkes giellabirrasav gånnå máná bessi åtsådallat ávov giellaad-nema baktu ja gå guládalli iehtjádij</p>
<p type="listitem">tjalmostit gielalasj ja kultuvralasj moattevuodav, doarjjot mánáj moattelágásj åvddånbuktemijt ja identitiehtav ja åvdedit moattevuodav guládaládijn, gielajn  ja ietjá åvddånbuktemvuogij</p>
<p type="listitem">hásstet duon dán ságastallamij gånnå máná bessi subtsastit, imájdallat,  ájádallat ja gatjádallat</p>
<p type="listitem">bádtjit mánájt gåvådalátjit ja gielajn stågatjit, ja jienaj, rijmaj ja rytmaj</p>
<p type="listitem">måvtåstuhttet mánáj ståhkamav ja guoradallamav tjállemgielas</p>
<p type="listitem">adnet målsudahkes åvddånbuktemvuogijt ja fállat valjev girjijs, lávllagijs,  gåvåjs ja åvddånbuktemvuogijs</p>
<p type="listitem">sebrudahttet divna mánájt giellaarvustahttem dåjmajda</p>
<p>Rumáj, labudallam, biebbmo ja varresvuohta Dábijda ja dåmadimvuogijda ulmusj juo hárjján árrat. Buorre dábe majt mánájgárddeálldarin åmas, máhtti ålles iellemav bissot. Mánájgárdde galggá ásadit dilev vaj divna máná bessi labudallamávov åtsådallat, biebbmoávov, sosiála lassjesvuodav ja rubbmelasj ja psykalasj varresvuodav. Máná galggi sæbrrat dåjmajda gånnå bessi labudallat, ståhkat ja sosiálat avtastallat ja åtsådallat arvusmahttemav ja rijbadimev ietjasa máhtukvuodas. Mánájgárdde galggá viehkedit vaj oahpásmuvvi ietjasa rubmahij ja åvdedi diedulasjvuodav ietjasa ja iehtjádij rájáj hárráj.</p>
<p>Fáhkasuorgij bargadijn galggi máná bessat dåbddåt, åtsådallat, ståhkat, oahppat ja dåmadit rubmaha bieles. Gå oassálassti biebbmo- ja bårråmusdåjmajda galggi máná arvusmahteduvvat lassjes biebmojt båråtjit ja oattjotjit vuodulasj dádjadusáv gåktu lassjes biebbmo vaddá buorre varresvuodav.</p>
<p type="listitem">Gå barggi rubmahijn, labudallamijn, biebmujn ja varresvuodajn galggá  mánájgárdde viehkedit vaj máná bessi</p>
<p type="listitem">åtsådallat soapptsomav, ávov ja rijbadimev gájkbelak labudallamåtsådallamij baktu, goaden ja ålggon, jahket birán</p>
<p type="listitem">dåbdijdit ietjasa dárbojda, oadtjot dádjadusáv almatja rubmahis ja oadtjot buorre dábijt rájnasvuoda hárráj ja målsudahkes biebmov</p>
<p type="listitem">åvdedit rubbmelasj tjehpudagáv, rumájrijbadimev, koordinasjåvnåv ja  rubbmelasj máhtukvuodav</p>
<p type="listitem">åtsådallat árvustallat ja rijbadi vádálasj ståhkusijt rubbmelasj hásstalusáj baktu</p>
<p type="listitem">sjaddat jasska ietjasa rubmaha hárráj, oadtjot vuogas dádjadusáv ietjastisá ja dåbdijdit dåbdojdisá</p>
<p type="listitem">biedjat rájáv ietjasa rubmaha hárráj ja vieledit iehtjádij rájájt</p>
<p type="listitem">oadtjot dádjadusáv biebmo álgos, biebmoj buvtadimes ja gæjnos biebmos bårråmussaj</p>
<p type="listitem">Bargge galggi</p>
<p type="listitem">liehket doajmmela ja sadjihin, doarjjot ja hásstalit mánájt moattebelak  rubbmelasj ståhkusijda ja dåhkkidit mánájt rijbadimev</p>
<p type="listitem">viehkedit mánájt buorre dábijt åmastittjat, guottojt ja máhtov biebmo hárráj, rájnasvuodav, dåjmajt ja vuojŋadimev</p>
<p type="listitem">vaddet mánájda moattebelak ja hásstaliddje labudallambirrasijt, dåbdudakåt-sådallamijt ja rubbmelasj ståhkusijt ålggon ja sinna, mánájgárden ja ålggolin.</p>
<p type="listitem">viehkedit mánájt åvdedit diedulasj riektáv mierredit ietjas rubmaha badjel ja vieledit iehtjádij rájájt</p>
<p type="listitem">ásadit dilev vaj bårråmájge ja biebbmoriejddim båktå bårråmávov,  oassálasstemav, ságastallamav ja aktisasjvuodadåbdojt mánáj lunna</p>
<p type="listitem">dåbddåt ja dåmadit nasjonála lájddistagájt varresvuoda åvdediddje ja  duostudiddje dåjmajt ma mánájda guosski</p>
<p>Dájdda, kultuvrra ja sjuggelisvuohta Dájda ja kultuvra åtsådallama mánájgárden vaddi vuodov gulluvasjvuohtaj, oassálasstemij ja ietjasij dahko bargguj. Mánájgárden galggi máná oadtjot estetalasj åtsådallamijt duojna dájna dájdajn ja kultuvrajn ja organiseridum vuogij milta mij vaddá mánájda máhttelisvuodav guoradallamij, tjiegŋodibmáj ja progresjåvnnåj. Máná galggi doarjoduvvat vaj sjaddi sjuggela ja dahki ietjasa dájdalasj ja kultuvralasj åvddånbuktemijt. Mánájgárdde galggá ásadit bærástimev ja sjuggelisvuodav gå mánájt ásadit aktan dagátjit dájdalasj ja kultuvralasj åvddånbuktemijt.</p>
<p>Fáhkaguovllo sisadná moalgedimvuogijt degu gåvvådájdda, dájddaduodje, musihkka, dánssa, drámá, giella, girjálasjvuohta, filmma, arkitektuvrra ja hábbmim. Mánájgárden galggi máná dejvadit duojna dájna dájdalasj ja kultuvralasj åvddånbuktemijn ma vuosedi sebrudagá moattevuodav ja duov dáv ájggegávdav. Fáhkasuorgij bargon galggi bargge arvusmahttet mánáj njunjágisvuodav, vijdedit sijá dádjadusáv ja båktet imájdallamav, guoradallamav ja gæhttjaladdamav. Mánájgárdde viertti ásadit ja åvdedit mánáj sjuggelis prosessajt ja åvddånbuktemvuogijt.</p>
<p type="listitem">Dájda, kultuvra ja sjuggelisvuoda bargadijn galggá mánájgárdde ásadit   vaj máná</p>
<p type="listitem">adni gávnijt, lanjájt ja materiálajt ma doarjju sijá ståjgajdahtte ja estetalasj moalgedimvuogijt</p>
<p type="listitem">válldi adnuj ájádusájt, sjuggelis ájádallamav ja dahkamávov</p>
<p type="listitem">åvddånbuktemijt ja dåbdojt gárvedit gå dejvadi dájdajn, kultuvrajn ja  estetihkajn dåjmaj baktu ålggon ja sinna</p>
<p type="listitem">dejvadi dájdalasj ja kultuvralasj åvddånbuktemvuogij moattevuodajn ja guoradalli ja oassálassti dájdda- ja kultuvrramuossádimij iehtjádij siegen</p>
<p type="listitem">adni duov dá teknihkav, materiálav, ræjdojt ja teknologijav estetalasj  åvddånbuktemijn</p>
<p type="listitem">bessi åtsådallat ávov ja mihásvuodav ietjasa kultuvralasj gulluvasjvuoda hárráj</p>
<p type="listitem">Bargge galggi</p>
<p type="listitem">ságastallat mánáj ietjasa ja iehtjádij dájdalasj ja kultuvralasj åvddånbuktemij birra</p>
<p type="listitem">sajev vaddet, doarjjot ja boanndodit mánáj gárvedimev gå dejvadi dájdajn ja kultuvrajn</p>
<p type="listitem">liehket gul isa, dåhkkidit ja duosstot mánáj ietjasa árbbedábev ja mánájkultuvrav</p>
<p type="listitem">gulldalit ja ájttsat mánáj moattelágásj kultuvralasj åvddånbuktemav, vieledit sijá åvddånbuktemhámijt ja åvdedit mielav joarkátjit estetatalasj suorgijt guoradallamijn</p>
<p type="listitem">arvusmahttet mánájt åvddånbuvtátjit musihka, dánsa, drámá ja ietjá dåjmaj baktu, ja vaddet sidjij máhttelisvuodav åvddånahtátjit duov dáv åvddån -bukte m vuogev</p>
<p type="listitem">tjalmostahttet ja dahkat estetalasj dimensjåvnåjt mánájgárden ja mánájgárde ålggolin</p>
<p type="listitem">vaddet mánájda máhttelisvuodav dábij moattevuodajn ja dájdda- ja  kultuvraåvddånbuktemij oahpásmuvátjit åvdutjis ja dálátjis</p>
<p type="listitem">ásadit vaj kultuvralasj moattevuohta sjaddá boanndudahkan ålles  mánájjuohkusij</p>
<p>Luonndo, birás ja teknologijja Åtsådallama luondos galggi dádjadusáv luondo iesjvuodas åvdedit ja mánáj mielas luonndoresursajt suodjalit, bisodit biologijjalasj moattevuodav ja ásadit guoddelis åvddånimev. Mánájgárdde galggá viehkedit mánájt luonnduj mielastuvvat ja bessat luondov åtsådallat mij åvdet máhttelisvuodav luondon bierggit jage moatten gávdan.</p>
<p>Mánájgárdde galggá ásadit dilev vaj máná bessi luondo moattevuodav åtsådallat ja aj åtsådallat luondov arenán ståhkamij ja oahppamij. Mánájgárdde galggá ásadit vaj máná sjaddi njunjágisá luonndodiedalasj dáhpádusájda, åtsådallat gulluvasjvuodav luonnduj ja teknologijja ja ræjdoj adnemij hárjjánit.</p>
<p type="listitem">Luondo, birrasa ja teknologijja bargo baktu galggá mánájgárdde ásadit vaj  máná</p>
<p type="listitem">bessi åtsådallat ja guoradallat luondov ja luondo moattevuodav</p>
<p type="listitem">oadtju buorre åtsådallamijt luonndoiellemijs jahket birán</p>
<p type="listitem">åtsådalli, guoradalli ja gæhttjaladdi luonndodáhpádusáj ja rubbmelasj lágaj</p>
<p type="listitem">bessi oahpásmuvvat luonnduj ja guoddelis åvddånibmáj, oahppi luondos ja åvddånahtti vieledimev ja dádjadusáv gåktu luondov huksat</p>
<p type="listitem">bessi oahpásmuvvat juhtusijda ja sijá iellemij</p>
<p type="listitem">bessi dahkat hámev duot dát materiálas ja guoradalli máhttelisvuodav væ-dtsagijs ja teknologijjas</p>
<p type="listitem">bessi oahpásmuvvat ulmutjij iellemsyklusij</p>
<p type="listitem">Bargge galggi</p>
<p type="listitem">ásadit máhttelisvuodav valjes luonndoåtsådallamijda ja adnet arenav ståhka-mij, imájdallamij, guoradallamij ja oahppamij</p>
<p type="listitem">vaddet mánájda astov ja máhttelisvuodav gatjádallat, ájádallat ja gávnadit ietjasa tjielgadusájt tjuolmajda, ja oassálastátjit ságastallamijda dan birra majt  li vásedam ja åtsådallam</p>
<p type="listitem">tjalmostit luonndodáhpádusájt ja ájádallat ássjij birra luondos aktan mánáj guoradallat ja gæhttjaladdat teknologijjav ja luonndodáhpádusájt mánáj  aktan</p>
<p>Låhko, sadje ja hábme Fáhkasuorgen le gatjálvis ájttsat, guoradallat ja dahkat struktuvrajt ja mánájt viehkedit dádjadittjat aktijvuodajt luondon, sebrudagán ja universan. Mánájgárdde galggá tjalmostit aktijvuodajt ja ásadit vaj máná bessi guoradallat ja ájttsat matematihkav bæjválasj iellemin, teknologijan, luondon, dájdan ja kultuvran ja gå ietja li sjuggela ja doajmme. Barggo fáhkasuorgen galggá arvusmahttet mánáj imájdallamav, njunjágisvuodav ja arvusmahttemav tjuolmmatjoavddemij.</p>
<p>Fáhkasuorgen le stågadahtte ja guoradalle barggo buohtastahttemij, tjuolldemij, biedjamij, orienterimij, visualiserimij, hámijda, minsstarijda, lågojda, låhkåmij ja mihttimij. Gatjálvis le aj gatjálvisájt buktet, árvvaladdat, argumenterit ja tjoavddusijt åhtsåt.</p>
<p type="listitem">Lågoj, sajij ja hámij bargadijn galggá mánájgárdde gárvedit mánájt</p>
<p type="listitem">vaj ájttsi ja imájdalli matematihkalasj aktijvuodajt</p>
<p type="listitem">vaj åvddånahtti dádjadusáv vuodulasj matematihkalasj buojkuldagájda</p>
<p type="listitem">stågatjit ja gæhttjalattatjit lågoj, valljudagáj ja låhkåmij ja oadtjot åtsådallamijt duot dát åvddånbuktemvuoges</p>
<p type="listitem">vaj åtsådalli stuorrudagájt birrusijn ja daj buohtastahttemav</p>
<p type="listitem">adni rubmahav ja dåbdudagájt åvddånahtátjit sadjedádjadusáv</p>
<p type="listitem">guoradalátjit ja dåbdåtjit vuogijt hámijn, ja tjuoldátjit dajt duon dá láhkáj</p>
<p type="listitem">guoradalátjit ja åtsådallamijt åmastittjat gå matematihkalasj tjuolmajt tjoavddi ja matematihka ávov åtsådalli</p>
<p type="listitem">Bargge galggi</p>
<p type="listitem">adnet matematihka buojkuldagájt ájádaládum ja dåjmalattjat árggabiejven</p>
<p type="listitem">adnet girjijt, ståhkamijt, musihkav, digitála ræjdojt, luonndomateriálajt,  ståhkusijt ja ræjdojt majna arvusmahtti mánájt matematihkalasj ájádallamij</p>
<p type="listitem">nannit mánáj njunjágisvuodav, matematihkkaávov ja berustimev matematihka aktijvuodas álggo mánáj åvddånbuktemhámes</p>
<p type="listitem">ásadit vaj åmasti matematihkalasj åtsådallamijt gå boanndodi mánáj  ståhkamijt ja árggabiejvev matematihkalasj ájádusáj ja tjiegŋalap ságastallamij</p>
<p type="listitem">arvusmahttet ja doarjjot mánáj máhtukvuodav ja sávrrudagáv tjuolmmatjo-avddema hárráj</p>
<p>Etihkka, åssko ja filosofijja Etihkka, åssko ja filosofijja le siegen hábbmimin gåktu ulmusj dádjat væráldav ja almatjijt ja bájnná árvojt, dábijt ja guottojt. Fáhkasuorgen le sierra berustibme mánájgárde sebrudakmandáhtas ja árvvovuodos sebrudagán mij le bájnnum iellemvuojnoj moattevuodas.</p>
<p>Mánájgárdde galggá mánájt oahpásmahttet subttsasijda, dábijda, árvojda ja allaájgijda duon dán åskon ja iellemvuojnojn ja åtsådallamijda gånnå kultuvralasj åvddånbuktemin le iesjárvvo. Mánájgárdde galggá vaddet berustimev sebrudagá moattevuodas ja dádjadusáv ietjá almatjij iellemis ja viessomvuoges. Gå ságastalli ja imájdalli eksistensiála, etihkalasj ja filosofijjalasj gatjálvisáj birra galggi máná oadtjot máhttelisvuodav ietja dahkat gatjálvisájt, gulldalit iehtjádijda, usjudallat ja vásstádusáv gávnnat. Dan láhkáj galggá mánájgárdde viehkedit lájttálisát ájádalátjit ja dájdduj.</p>
<p type="listitem">Etihkka, åssko ja filosofijja bargo baktu galggá mánájgárdde viehkedit  vaj máná</p>
<p type="listitem">oadtju dåbdov vuodulasj árvojda risstalasj ja humanistalasj árvojda ja dábijda ja oahpásmuvvat åsskojda ja iellemvuojnojda ma gávnnuji mánájgárden</p>
<p type="listitem">guoradalli ja imájdalli eksistensiála, etihkalasj ja filosofijjalasj gatjálvisájt</p>
<p type="listitem">oahpásmuvvi, dádjadi ja ájádalli vuodulasj dábijt ja árvojt</p>
<p type="listitem">oadtju dádjadusáv gávnnuji moattelágásj vuoge gåktu dádjadit ja aktan viessot</p>
<p type="listitem">berustimev ja vieledimev åvddånahtti nubbe nuppe hárráj ja dádjadi árvov dassta ma li ja ma ælla muoduga aktisasjvuodan</p>
<p type="listitem">Bargge galggi</p>
<p type="listitem">subttsasijt subtsastit ja vaddet sajev mánáj åtsådallamijda, ságastallamijda, vásádusájda ja ájádusájda åskoj, iellemvuojno, etihka ja eksistensiála tiemáj  hárráj</p>
<p type="listitem">guoradallat ja imájdallat eksistensiála, etihkalasj, åsko, iellemvuojno ja  filosofijjalasj gatjálvisájt mánáj aktan</p>
<p type="listitem">viehkken åvddånahttet mánáj gierddisvuodav, berustimev ja vieledimev  nubbe nuppes ja ulmutjijs duot dát kultuvralasj, åsko jali iellemvuojno   gulluvasjvuodas</p>
<p type="listitem">oahpásmahttet ja markerit mærkkabiejvijt, allaájgijt ja dábijt risstalasj  kultuvraárben ja ietjá åskojn ja iellemvuojnojn ma mánájgárden gávnnuji</p>
<p type="listitem">ságastallat mánáj åsko ja kultuvralasj åvddånbuktemvuogij birra ja lieh-ket diedulattja gåktu ietjas oassálasstem máhttá doarjjot ja vijdedit mánáj   ájádallamav</p>
<p type="listitem">identifiserit árvvorijdojt árggabiejven, ájádallat árvvovuorodimijt ja guottojt  ja liehket diedulasj gåktu da båhti åvddån gå le mánáj barggamin</p>
<p>Lahkabirás ja sebrudahka Mánáj oassálasstem mánájgárde árggabæjvváj biedjá vuodov dádjadussaj ja åtsådallamijda oassálasstemis demokratijjalasj sebrudagás. Guoradallama, vásádusáj ja åtsådallama baktu galggá mánájgárdde viehkedit vaj máná oahpásmuvvi ietjasa lahkabirrasijn, sebrudagájn ja væráldijn.</p>
<p>Mánájgárdde galggá vaddet dádjadusáv ja åtsådallamijt bájkálasj dábijda, sebrudakinstitusjåvnåjda ja virgijda vaj máná bessi åtsådallat gulluvasjvuodav lahkabirrasij. Kultuvralasj moattevuohta, duot dát viessomvuohke ja duot dát fámilljavuohke le oassen fáhkasuorges. Ståhkama ja målsudahkes dåjmaj baktu galggi máná oadtjot åtsådallamijt gulldalit, sjiehtadallat ja dágástallat ja oadtjot álggodiedojt almasjrievtesvuodajda.</p>
<p>Fáhkasuorgen galggi diedo sáme giela hárráj, kultuvra ja dábij, ja nasjonála binneplågoj hárráj. Juohkusa guhkesájggásasj tjadnasij rijkkaj lågåduvvi nasjonála binneplåhkon. Vuonan li dá unneplågo álmmuga; guojna/vuonasuobmelattja, juvdá, miehttsesuobmelattja, romaga ja romanálmmuk/tatara.</p>
<p type="listitem">Lahkabirrasa ja sebrudagá bargo baktu galggá mánájgárdde ásadit vaj máná  galggi</p>
<p type="listitem">måvtåstuvvat oassálastátjit ietjasa árggabæjvváj ja åvddånahttet luohtádusáv sebrudagá oassálasstemij</p>
<p type="listitem">åtsådallat divna oadtju hásstalusájt ja sæmmi máhttelisvuodajt oassálasstemij</p>
<p type="listitem">guoradallat duov dáv guovlov, oahpásmuvvi institusjåvnåj ja bájkij lahkabirrusin ja oahppi oahpásmuvvat ja jaskugit mannat</p>
<p type="listitem">oahpásmuvvat bájkálasj histåvrråj ja bájkálasj dábijda</p>
<p type="listitem">oahpásmuvvat duojna dájna dábijn, viessomvuogijn ja fámilljavuogij</p>
<p type="listitem">oahpásmuvvat sámijda Vuona álggoálmmugin, ja oahpásmuvvat sáme  kultuvrraj</p>
<p type="listitem">oahpásmuvvat nasjonála binneplågojda</p>
<p type="listitem">Bargge galggi</p>
<p type="listitem">bærrájgåhtset vaj máná åtsådalli sijá válljim ja dåjma máhtti vájkkudit  dilev sidjij allasisá ja iehtjádijda</p>
<p type="listitem">introduserit mánájt ulmutjijda, bájkijda ja sebrudakinstitusjåvnåjda  lahkabirrasin mij nanni gulluvasjvuodav ja viehkedit mánájt oahpásmuvátjit   ja jasska liehket</p>
<p type="listitem">vaddet mánájda sæmmi máhttelisvuodajt, åvdedit dássádusáv ja duostodit badjelgæhttjamav, guottojt, stereotypiajt ja rasismav</p>
<p type="listitem">vaddet mánájda dádjadusáv sebrudahka le rievddamin, ja sij oassen  histåvrålasj, dálásj ja boahtteájggásasj aktijvuohtaj</p>
<p type="listitem">oahpásmuhttet mánájt sáme kultuvrraj ja viessomvuogijda ja tjadnat sáme perspektijvav mærkkabiejvijda ja árggabiejveiellemij, dájddaj ja kultuvrraj ja  biebbmodábijda</p>
<p type="listitem">vaddet mánájda álggodiedojt almasjrievtesvuoda sisadnuj, ållagasj mánájkonvensjåvnnåj</p>
</body></document>
