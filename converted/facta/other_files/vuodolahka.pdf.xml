<document xml:lang="smj" id="no_id"><header><title>Vuodoláhka</title><genre code="facta"/><author><unknown/></author><wordcount>603</wordcount><conversion_status type="standard"/><availability><license type="standard"/></availability><multilingual><language xml:lang="nob"/></multilingual><origFileName>www.minstemme.no/file/ci/54036667/julivgiella.pdf</origFileName><parallel_text xml:lang="nob" location="grunnloven.pdf"/><parallel_text xml:lang="sma" location="maadthlaake.pdf"/><parallel_text xml:lang="sme" location="vuoddolahka.pdf"/><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p><em type="bold">Vuodoláhka </em>1814 gåhtjoduvvá <span type="quote">”oavddojahken”</span> vuona histåvrån. Gå jahke 1814 álgij lij Vuodna Danmárkko‐ Vuodna uniåvnån mij Københámnas stivrriduváj, ja gå jahke låhpaj de lijma sierra stáhtta uniåvnån Svierigijn. Vájku Vuodna lij Svieriga siegen de gájbbedin ålles iesjrádálasjvuodav, politihkalasj válgajt tjadádin ja ådå vuodolágav hábbmijin. Navti Vuona demokratija åvddånahttjáj. Dán jage li 200 jage dallutjis gå dáv vuodolágav oattjojma, ja dav sihtap ávvudallat, ienemusát dan diehti gå Vuodoláhka le sjielvvi vuodogiergge udnásj Vuona demokratijan. </p>
<p>Vuona vuodoláhka le værálda nubbe vuorrasamos. Dat mierreduváj Eidsvollan moarmesmáno 17. biejve jagen 1814. Danen ávvudallap Vuonan moarmesmáno 17. biejvev. Rijkkatjåhkanibme Eidsvollan lij 112 ålmmå gudi lidjin tjåhkanam ådå vuodolágav dagátjit. Vuostasj biejvij tjállin 11 vuodogárgadisá. Dá lidjin vuodolága vuodo, ja sisadnin gåktu Vuodna galgaj stivrriduvvat ja almasjrievtesvuodajt. Vuodogárgadisájn tjuottjoj aj álmmuk galggá mierredit friddja válgaj baktu.</p>
<p>Vuodoláhka le láhka badjel gájka ietjá lága. Jus ietjá lága li Vuodolága vuosstij de Vuodoláhka mierret. Vuodolágan li mærrádusá ma subtsasti gåktu Vuodna galggá stivrriduvvat, almasjrievtesvuoda, ja gåktu Stuorradigge, ráddidus ja duobbmoståvlå galggi doajmmat. Vuodoláhka aj mierret gåktu dábálasj lága dagáduvvi.</p>
<p>Vuodolágan li aj moadda riektá ja vælggogisvuoda. Riektá dagu åssko‐ ja moalgedimfriddjavuohta, ma merkahi besa jáhkket gåktu iesj sidá ja javllat dav majt sidá váni ballamis dassta stráffuduvvat. Vælggogisvuoda dagu hæhttup værov mákset. Væro diehti oadtjop duola dagu nåvkå skåvlåjt vádtset ja varresvuodadievnastusáj åvdås ep dárbaha mákset, mij gudi Vuonan årrop.</p>
<p>Ájnnasamos oase 1814 Vuodolágas lidjin:  Álmmuksuverenitehtta, mij merkaj riektá stivrrit ájrrasij baktu gudi li álmmugis válljiduvvam friddja válgajn  Fábmojuohkemprinsihppa, gånnå fábmo le juogedum nav guhkás gå vejulasj láhkaásadiddje ja juollodiddje, duobbmijiddje ja tjadádiddje fámoj gaskan  Almasjrievtesvuoda, dagu riektásihkarvuohta, hållam‐ ja moalgedimfriddjavuohta</p>
<p>Stuorradigge le jagen 2014 mierredam ja tjállám ienep almasjrievtesvuodajt Vuodoláhkaj. Dáv li dahkam danen gå lágaj baktu li sihtam sihkarasstet jut almasjrievtesvuoda tjuovoduvvi.</p>
<p><em type="bold">Demokratija, fábmojuohkem ja parlamentarissma </em></p>
<p><em type="bold">Demokratija </em>Demokratija, mij aj álmmukstivrran gåhtjoduvvá, le stivrrimvuohke gånnå álmmuk válgaj baktu bæssá vájkkudit politihkalasj mærrádusájda ma mierreduvvi lándan. Gájka gudi 18 jage ålliji dan jage gå li válga bessi jienastit. De besa jienastit dan belludahkaj masi sidá, ja ij aktak ietján oattjo diehtet mav jienasta. Juohkkahasj gænna le jienastimriektá bæssá akti jienastit. Dát le demokráhtalasj válgaj vuodulasj dåbddomærkka. Válga tjadá válljiduvvá láhkaásadiddje tjoaggulvis, Stuorradigge. </p>
<p><em type="bold">Fábmojuohkemprinsihppa </em>Juohkka sebrudagán le muhtemijn ienep fábmo gå iehtjádijn. Ådåájggásasj vuona demokratijan le fábmo juogeduvvam nav gåhtjoduvvam fábmojuohkemprinsihpa milta. Fábmo le juogedum gålmå sierralágásj ásadusáj gaskan; láhkaásadiddje ja juollodiddje, duobbmijiddje ja tjadádiddje fámoj gaskan. </p>
<p>Láhkaásadiddje ja juollodiddje fábmo le Stuorradigge, mij máhttá dálásj lágajt rievddadit ja ådå lágajt dahkat. Jus ájggu mierredit Vuonan galggá ådå láhka, de galggá láhkaoajvvadusá duogen ieneplåhko Stuorradikke 169 ájrrasijs. Vuodolága rievddadime 2/3 ieneplågov gájbbedi.</p>
<p>Tjadádiddje fábmo le ráddidus. Ráddidus tjadát oajvvadusájt ma li oadtjum ieneplågov Stuorradikken, duola dagu adnet ienep rudájt skåvllåj, varresvuohtaj ja vedjajda Vuonan. Ráddidus biedjá aj åvddån stáhtabudsjehtav gålgådismánon juohkka jage, mij vuoset man ållo rudájt Vuodna máhttá adnet tjuodtjelij jage ja masi dajt ájggu adnet.</p>
<p>Duobbmijiddje fábmo li duobbmoståvlå. Lágaj baktu ma li Stuorradikkes mierreduvvam máhtti duobbmoståvlå duobbmit ulmutjijt iesjgeŋgalágásj kriminalitehta diehti.</p>
<p>Fábmojuohkem le ájnas, ja Stuorradigge, ráddidus ja duobbmoståvlå galggi liehket nubbe nuppes berustahtega. Dat merkaj ij aktak dajs gålmåjs ásadusájs besa sehkanit masi då iehtjáda dahki. Duola dagu duobbmoståvlå e besa Stuorradikkev vájkkudit váj galggi bahádagoj stráffav vijdedit.</p>
<p><em type="bold">Parlamentarissma </em>Parlamentarissma le stivrrimvuohke. Gå javllap Vuodna le parlamentáralasj de le dat dan diehti gå ráddidus bissu nav guhkev gå nasjonáltjoaggulvisá ieneplåhko sijájt lágedi. Nasjonáltjoaggulvis le álmmukválljidum stáhtaorgádna, ja Vuonan le dat Stuorradigge. Muhttijn unneplågo‐ ja ieneplågoparlamentarisma birra giehttop. De miejnnip unneplågo‐ ja ieneplågoráddidusá. Unneplåhko le gå ráddidusán ij le ieneplåhko Stuorradikken, ja ieneplåhko le gå ráddidusán le ieneplåhko Stuorradikken. </p>
<p>Illustrasjonen: Kongen (gjennom regjeringen): Gånågis (ráddidusá baktu) Domstolene: Duobbmoståvlå</p>
<p xml:lang="nob"><em type="bold">Fábmojuohkemprinsihppa. Gálldo: Store Norske Leksikon </em></p>
<p xml:lang="nob">Stortinget: Stuorradigge</p>
</body></document>
