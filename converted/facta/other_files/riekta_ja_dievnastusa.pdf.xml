<document xml:lang="smj" id="no_id"><header><title>Riektá ja dievnastusá</title><genre code="facta"/><author><person firstname="" lastname="Nasjonal kompetansetjeneste for Aldring og helse" sex="unknown" born="" nationality=""/></author><year>2019</year><wordcount>813</wordcount><conversion_status type="standard"/><availability><license type="standard"/></availability><origFileName>https://aoh-prod.s3.amazonaws.com/documents/Tiebm%C3%A1-%C3%A1rkka_Riekt%C3%A1_ja_dievnastus%C3%A1_lulesamisk.pdf</origFileName><parallel_text xml:lang="nob" location="rettigheter_og_tjenester.pdf"/><parallel_text xml:lang="sma" location="reaktah_jih_dienesjh.pdf"/><parallel_text xml:lang="sme" location="vuoigatvuodat_ja_balvalusat.pdf"/><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p>Gå muhtem demenssadiagnosav oadtju ja dan diehti viehkev dárbaj de soajttá moadda riektá guoskavattja sihke pasienntaj ja lagámusájda. Gålmmå lága li sierraláhkáj guovdátjin mij guosská pasientaj riektájda ja varresvuodadievnastusáj åvdåsvásstádussaj ja vælggogisvuodajda: ▪ Pasiænnta- ja addneriektáláhka ▪ Varresvuohta- ja huksodievnastusláhka ▪ Varresvuohtatjiehppeláhka</p>
<p><em type="bold">Pasiænnta- ja addneriektáláhka </em>- Gåvvit makkir riektá dujna li varresvuohta- ja huksodievnastusájda - lehkusa riektá sihke fásstadåktåra lunna, suohkanin ja skihppijvieson. Dujna la riektá oadtjot diedojt dakkir hámen mij la pasienta kultuvrra- ja gielladuogátjij hiebaduvvam váj pasiænnta galggá diedo sisanov dádjadit. Soajttá sámegielak varresvuodabargge jali dålkå li dárbulattja váj galggá dájt riektájt ållidit pasientajda sáme kultuvrra- ja gielladuogátjijn. Sámelága § 3-5 dunji vaddá riektáv sámegiellaj dievnnoduvvat jus dav sidá, bájkálasj ja guovlolasj varresvuohta- ja sosialásadusájn sáme háldadimguovlon. <em type="bold">Varresvuohta- ja huksodievnastusláhka </em>- Gåvvit duola dagu makkir varresvuohta- ja huksodievnastusájt suohkan galggá fállat. <em type="bold">Varresvuohtatjiehppeláhka </em>– Gåvvit makkir åvdåsvásstádus varresvuohtatjiehppedievnastusán la, duola dagu mij guosská suvddemij skihppijviessuj ja skihppijvieson liehket. <em type="bold">Dievnastusájt åhtsåt </em>▪ Besa iehtja suohkana dievnastusájt åhtsåt ▪ Lagámusá bessi åhtsåt jus li fábmoduvvam ▪ Nammaduvvam oahttsen soajttá riektá åhtsåt fábmodime dagi </p>
<p>Sijájn gænna l demenssa la riektá dárbulasj dievnastusájda suohkanis ja varresvuohtatjiehppedievnastusás sæmmi láhkáj dagu gájkajn iehtjádijn. Ájnegis ulmutja dárbo da mierredi makkir dievnastusájda ulmutjin la riektá.</p>
<p>Varresvuohtatjiehppedievnastusájda ma ælla hiehteviehke dárbaj vuosedimev dåktåris jali ietjá spesialistas. Ulmusj guhti suohkana dievnastusájt dárbaj bæssá iesj åhtsåt dajt dievnastusájt majt sihtá. Sæmmi guosská nammaduvvam oahttsáj mandáhtajn persåvnålasj oasen. Iehtjáda aj bessi addnij bieles dievnastusájt åhtsåt, dagu lagámusá, valla de galggá tjálalasj fábmodibme tjuovvot sujsta gen åvdås åhtså. Vájku ij gávnnu fábmodibme gå lagámusá åhtsi, de galggá suohkan dábálattjat gehtjadallat ássjev ja mierredit makta l dárbbo dievnastusájda. Jus addne ij lágeda dievnastusájt ma suohkana mielas li dárbulattja, de e besa dievnastusájt jåhtuj biedjat jus ij la sierralágásj loahpádus dasi. Moadda dievnastusfálaldagá galggi juohkka suohkanin gávnnut, madi ietjá fálaldagá soajtti målssot suohkanis suohkanij. Suohkana galggi bagádallat, ja sihke pasiænnta ja lagámusá bessi suohkanijn aktijvuodav válldet váj oadtju diedojt ja viehkev dievnastusájt åhtsåt. Gå la åhtsåm dievnastusájt sijdan, jali boarrásijsijddasajev guhkebu gå 14 biejve, galggá suohkan mærrádusáv dahkat mij åhttsåj sáddiduvvá. Jus ienep gå mánno vihpá åhtsåmusáv giehtadallat, de galggá båddåsasj vásstádusáv sáddit mij subtsas man guhkev jáhkká ássjegiehtadallam vihpá. Suohkan mierret makkir dievnastusá ájnegis pasientan galggi, valla pasiænnta galggá gullut, ja dievnastusfálaldahka galggá nav guhkás gå vejulasj hábbmiduvvat pasienta siegen. Jus pasiænnta iesj ij buvte miededit, de la pasienta lagámusájn riektá mierredit pasienta siegen. <em type="bold">Dievnastusá/fálaldagá </em>Tjuovvovasj dievnastusá ja fálaldagá soajtti hiehpat, valla gávnnuji aj ietjá fálaldagá: <em type="bold">Demensskihpudagá guoradallam ja diagnostiserim </em>dagáduvvá dábálattjat stuovesdåktåris, valla aj varresvuohtatjiehppedievnastusán. <em type="bold">Praktihkalasj viehkke </em>soajttá viehkken sijdan basádijn jali bårrusij hiebadaládijn. Suohkan gånnå pasiænnta årru máhttá diededit makkir fálaldagá suohkanin gávnnuji. </p>
<p>Finnmárko fylkkamánne Varresvuohta- ja sosialåssudahka la dáv dahkam dán filma milta: Demens og rettigheter (2015) Aldring, dagádum Vestfold fylkkamánne Varresvuohta- ja sosialåssudagás. Tiebmá-árkka la dagádum <em type="italic">Nasjonal kompetansetjeneste for Aldring og helses Varresvuohtadirektoráhta </em>diŋŋguma milta ja la oassen lagámusájdåjmajs <em type="italic">Demænssaplánan 2020. </em><em type="bold">Almoduvvam: 11.01.19 </em></p>
<p><em type="bold">Giehpedibme </em>máhttá fáladuvvat sidjij gejna li sierraláhkáj låsså huksobargo. Giehpedibme dábálattjat merkaj pasiænnta oanep ájge la boarrásijsijdan, váj lagámusá bessi vehi friddja huksobargos muhtem ájgev. <em type="bold">Oatsodiddje </em>la fálaldahka ulmutjijda gudi viehkev dárbahi sosiála iellemij ja kultuvralasj vásádusájda. <em type="bold">Sijddaskihppijsujtto </em>soajttá sijdan viehkken duola dagu hávijt sujttitjit jali medisinerimij jali ietjá varresvuohtaviehkken pasientajda gudi ietja e buvte varresvuohtadievnastussaj boahtet. <em type="bold">Skihppijsijddasadje </em>dábálattjat hiehpá esski gå pasiænnta sujtov dárbaj jánndurav birra ja gå ij la desti dågålasj dievnastusájt fállat sijdan. <em type="bold">Fysioterapia </em>soajttá dárbo milta fáladuvvat pasienta sijdan, fysioterapijadåjma huodnahijn jali skihppijsijdan. <em type="bold">Bádnevarresvuohtadievnastusá </em>ja buorre njálmmehygiene la ájnas gájkajda, aj ulmutjijda demensajn. Buorre bádnedille máhttá báktjasijt, bårråmgássjelisvuodajt ja muodástuvvamijt hieredit. Pasientajn gænna la sijddaskihppijsujtto ienep gå gålmmå máno, ja pasientajn gudi skihppijsijdan årru, la riektá bádnegiehtadallamij navtik. Bájkálasj bádnevarresvuodas ienep diedojt oattjo. <em type="bold">Varresvuohtatjiehppedievnastusá </em>hiehpi gå ulmutja demensajn dárbahi varresvuohtadievnastusájt majt suohkan ij fála. De galggá pasiænnta varresvuohtatjiehppedievnastussaj vuoseduvvat. <em type="bold">Huksobálkká </em>máhttá mávseduvvat lagámusájda ja iehtjádijda gejn li sierralágásj låsså huksobargo muhtemijn gut la skibás jali gænna l funksjåvnnåhieredibme, dagu demenssa. Suohkan árvustallá jus huksobálkká la dågålasj ja hiebalasj fálaldahka, jali jus ietjá fálaldagájt farra galggá fállat. <em type="bold">Individuála pládna </em>la riektá pasientajda gudi guhkesájggásasj ja koordineridum dievnastusájt dárbahi moatte ásadusájs. Pasienta gudi individuála plánav sihti máhtti suohkanijn aktijvuodav válldet. Gå la skibás jali skihpa ulmutjav huksat soajttá vaddá riektáv ietjá økonomalasj doarjjaårnigijda. Válde aktijvuodav NAV:ajn jus sidá ienebut diehtet vuododoarjjaga ja viehkkedoarjjaga birra. Dá li doarjjaga majt máhtá oadtjot lijggegålojda ma skihpudagás båhti, ja gå la sierralágásj dárbbo sujttuj ja gehtjadibmáj. TT-kårttå la årnik mij máhttá suvddemav álbep haddáj vaddet. Dat ij la riektá. Fylkkasuohkan jali suohkan máhtti ienebut diededit årniga birra duv fylkan. <em type="bold">Gujttit </em>Jus åhtså ja ij oattjo dajt fálaldagájt majt miejnni dárbaj, de bæssá gujttit. Galga suohkanij gujttit. Jus suohkan ij ietjas mærrádusáv rievda nav váj pasiænnta oadtjo dav fálaldagáv mav sihtá, galggá suohkan gujttimav fylkkamánnáj sáddit. Jus ulmusj varresvuohtatjiehppedievnastussaj la vuoseduvvam ja dat hilgoduvvá, de máhttá ådå árvustallamav ánodit. Jus dujna li ienep gatjálvisá ma guosski demenssaj ja riektájda, de máhtá aktijvuodav válldet suohkanijn, pasiænnta- ja addneoahttsijn jali fylkkamánnijn ienep diedoj diehti. </p>
</body></document>
