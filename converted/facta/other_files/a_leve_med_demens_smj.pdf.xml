<document xml:lang="smj" id="no_id">
  <header>
    <title>Demensajn viessot</title>
    <genre code="facta"/>
    <author>
      <person firstname="" lastname="Nasjonalforeningen for folkehelsen" sex="unknown" born="" nationality=""/>
    </author>
    <wordcount>1989</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>https://nasjonalforeningen.no/contentassets/f5158521c09c4928859d20749b00026f/a-leve-med-demens_norsk_lulesamisk_low.pdf</origFileName>
    <parallel_text xml:lang="nob" location="a_leve_med_demens_nob.pdf"/>
    <parallel_text xml:lang="sma" location="a_leve_med_demens_sma.pdf"/>
    <parallel_text xml:lang="sme" location="a_leve_med_demens_sme.pdf"/>
    <metadata>
      <uncomplete/>
    </metadata>
    <version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version>
  </header>
  <body>
    <p><em type="bold">Mij le demænssa?</em> </p>
    <p>Demænssa le álmmukskihpudahka massta badjel 70 000 Vuonan li skihppám. Jahkásattjat sulle 10 000 ådå ulmutja skihppáji.</p>
    <p>Demænssa le tjoahkkenamma moadda skihpudagájda vuojŋŋanin. Ájnnasamos symptåvmå li mujtodisvuohta ja gássjelisvuoda diehtet gånnå le. Maŋenagi sjaddi dujna gássjelisvuoda ságastit ja praktihkalasj dahkamusájt dahkat. Muhtema låssismielakvuodajn, balujn jali tjalmmegæjdoj vájvástuvvi. Åvddånibme målssu ulmutjis ulmutjij. Ij aktak máhte ållu vissásit tjielggit gåktu duv skihpudahka sjaddá åvddånit. Skihpudahka ájge bále åvddån. Álu demenssaskihpudahka guhkev vihpá, muhtem jage rájes gitta sulle 20 jage ájggudahkaj.</p>
    <p>Ienemus oasse sijájs gudi demensav oadtju li vuorrasap ulmutja, valla nuorap ulmutja aj skihppáji. Gasskal 2 000 ja 3 000 ulmutja vuollel 65 jage li demensas skihpasa Vuonan, valla moattes sijájs ælla diagnostiseridum.</p>
    <p><em type="bold">Lesjguhtik demenssaslája</em> </p>
    <p><em type="bold">Alzheimera skihpudahka</em>le dábálamos demænssahábme. Sulle 60 prosenta gájkajs gejn le demænssa li Alzheimera skihpudagás skihpasa. Skihpudagás vuojŋŋamcella vahágahteduvvi ja jábmi. Skihpudakåvddånibme le dábálattjat nuolle ja avtatrajes. Mujtodisvuohta, gássjelisvuoda diehtet gånnå le ja bæjválasj dåjmaj gássjelisvuoda li dábálattja. </p>
    <p><em type="bold">Vaskulera demænssa</em>boahtá dassta gå vuojŋŋamoase li vahágahtedum, dagu slága ja drypp. Moaddásijn le Alzheimera skihpudahka ja vaskulera demænssa avta bále. Symptåvmå li Alzheimera skihpudagá muoduga. </p>
    <p><em type="bold">Ietjá demænssaskihpudagá</em> Gávnnuji aj ietjá demænssaskihpudagá dagu åvddåvuojŋŋamdemænssa ja demænssa Lewy-rubmáhijn. Dá guoktán li ietjá symptåvmå. Ulmutjahttema rievddam le álu stuoráp gássjelisvuohta dájn skihpudagá ienni gå mujtodisvuohta. </p>
    <p><em type="bold">Diagnosav oadtjot</em> </p>
    <p>Ulmutja viehka moatte láhkáj demenssadiagnosav dåhkkidi. Muhtema alvaduvvi. Iehtjáda vas giehpeduvvi, danen gå guhkev juo li árvvedam juoga le gåktu ij galga. Muhtema e vuojga suorggana, madi iehtjáda hådjåni jali moarádi. Ållu dábálasj le giehppis mielas låssis miellaj rievddat álu.</p>
    <p>Moattes berusti binnep gå åvddåla. Dat soajttá dassta boahtá gå gæhttjal garvvet dilijt ma soajtti sjaddat gassjela. Árkkabiejvve nav ålov gájbbet jut moaddása iehpesihkara sjaddi ja balláji. Soajttá låssåt liehket ulmutjij siegen gudi e skihpudagá birra diede. Dábálasj le buoremusát soapptsot aktu ja muhtema e desti iehtjádij siegen hávsskudalá. Dá máhtti sivvan liehket gå muhtema li asjmen, gáddi jali håjen.</p>
    <p><em type="bold">Hieredibme ja giehtadallam</em> </p>
    <p>Vájku ålov li dutkam de ælla ájn nahkam dálkkasijt gávnnat ma máhtti demensav hieredit jali buoredit. Muhtemijn soajttá ávkke medisijnajs ma li sierraláhkáj dagádum Alzheimera skihpudagá vuosstáj. Ihkap dá doajmmi aj pasientajda gejn le vaskulera demænssa.</p>
    <p>Vaskulera demensa ja Alzheimera skihpudagá åvddånahttem soajttá boahtet diabetesis ja/jali tsåhke- ja varraváreviges, dagu alla varradættos. Iellemvuohke mij le tsåhkåj vuogas, le vuojŋŋamij aj vuogas. Varresbiebmo,hárjjidallamjavuojŋŋanavlasjmudallat Alzheimerav hieredi. Varres iellemvuohke soajttá ådå symptåvmåjt hieredit ja iellemav buoredit.</p>
    <p><em type="bold">Rievddama</em> </p>
    <p>Skihpudahka sjaddá ålov gájbbedit dujsta ja duv birrasijs. Maŋenagi iehtjáda hæhttuji duv viehkedit ja doarjjot váj ájn máhtá árkkabiejven doajmmat. Soajttá liehket gássjel dåhkkidit viehkev dárbaha ássjijda majt åvddåla agev le iesj nahkam. Viehka ájnas le dån iesj ja ulmutja duv birra vuojnnebihtit viehkev dárbaha maŋenagi, ja buoragit aktan barggagoahtebit. Jus dáv galggabihtit nahkat, de hæhttu dån ja sij ietjá láhkáj viessot.</p>
    <p><em type="bold">Iesjbierggim</em> <em type="bold">ja jasskavuohta</em> </p>
    <p>Galga nav guhkás gå vejulasj iesj bierggit ja jasska liehket ja i galga dárbahit dábijt målssot heva. Dáppe oattjo rádijt gåktu máhtá árkkabiejven bierggit.</p>
    <p><em type="bold">Viehkkenævo</em> </p>
    <p>Gávnnuji moadda teknihkalasj viehkkenævo ma máhtti mujtov buoredit ja sihkarvuodav lasedit. Gássjel le ådå ássjijt oahppat gå le demensas skibás. Jus galga viehkev oadtjot nágin ádas de galga nav jåhtelit gå vejulasj adnuj válldet, ja oahppat gåktu doajmmá.</p>
    <p type="listitem">• Termostáhta kránajn váskajn ja dusjajn ja lávgudimgárijn váj i buolatja.</p>
    <p type="listitem">• Dusjatjåhkkåhimsadje, doarjjagavlla, strijpa váj i njalgeda dusjan/lávgudimgáren ja guolben.</p>
    <p type="listitem">• Sæŋŋgavákta luluj fámiljaj ja ietjá viehkediddjijda diededit jus le seŋga ålggolin guhkebut gå dábálasj ijájt, duola dagu jus le ravggam.</p>
    <p type="listitem">• Kloahko ja kalendera ma ájgev, biejvev ja dáhtunav vuosedi.</p>
    <p type="listitem">• <span type="quote">«Komfyrvákta»</span> mij strávvev jáddi jus pláhtta ilá guhkev nanna tjuodtju jali ilá lieggan.</p>
    <p type="listitem">• Káffatráktár gånnå káffa njuolgga termogáddnuj gålggå.</p>
    <p>11</p>
    <p type="listitem">• Mujttokloahkko máhttá duv viehkedit udnásj dahkamusájt mujttet. Gávnnuji aj táblo gånnå máhtá vahkkoplánav tusjajn tjállet. Muhtema buoragit rijbbi tjielgas kalenderijn jali stuorra gajkkomkalenderijn, gåsi dahkamusájt tjállá.</p>
    <p type="listitem">• Batteridåjmadum dássasehta ma jienav dahki gå galga medisijnajt válldet.</p>
    <p type="listitem">• Álkkep telefåvnå, sihke goahtáj ja mobiltelefåvnå. Muhtem telefåvnåjn besa dåssju avtajn boalojn riŋŋgut. Gåvå jali namá sidjij gesi ienemusát riŋŋgu máhtti boalojda biejaduvvat.</p>
    <p type="listitem">• Ergoterapeuta máhttá viehkedit prográmmerit stuorra ja álges fjernkontrållav duv dárboj milta.</p>
    <p type="listitem">• Jus dujna le jasskavuohtaalármma nanna de sjaddá álkkep viehkev åttjudit.</p>
    <p type="listitem">• Labudimdetektor mij tjuovgajt tsahkkit gå basádimladnjaj maná.</p>
    <p type="listitem">• Stuorra, jårbbå kloahkko manna le tálla ma li álkke låhkåt.</p>
    <p><em type="bold">Ietjá praktihkalasj ráde ja viehkkenævo</em> </p>
    <p type="listitem">• Álu li sijdan ilá ållo gávne. Jus muhtemijt dajs ierit rája de luluj árkkabiejvve álkkebun ja jasskadabbo. Gåhtjo muhtem ergoterapeutav viehkken.</p>
    <p type="listitem">• Gádoda máhtajt ja luovas lednigijt maj badjel máhtá jårråt jus vábbálastá. Åttjuda gavlajt dåppe gånnå ienep dårjav dárbaha, duola dagu tráhpán ja lávgudimlanján.</p>
    <p>13</p>
    <p>Ståvllå ja skuovvadiddje guhka nadájn le vuogas boadálvisán adnet.</p>
    <p type="listitem">• Bievdde ståvlå guoran le vuogas. Danna lulujin da gávne majt ienemusát aná, sajenis: tjalmmeglása, telefåvnnå, radio, fjernkontrolla, kalender, avijsa.</p>
    <p><em type="bold">Buollemav hieredit ja diededit</em> </p>
    <p type="listitem">• Buollemvádá lassán demenssaskihpudagá diehti. Dibde ergoterapautav jali sijddaskihppirsujttárav duv viehkedit buollemsihkarvuodajn ietjat sijdan. Dánna li muhtem buojkulvisá gåktu buollemav hieredit: Ale stearintjuovgajt ane ja gáhtti jut gintal ij máhte buollát.</p>
    <p type="listitem">• Jus suovasta luluj suovasfirkal biktasijt gåbttjåt váj tjuonama e biktasijt rájga. Gávnnu aj impregnerim biktasijda mij snjibttjojt jáddi.</p>
    <p><em type="bold">Automáhtalasj diededimvædtsaga</em> </p>
    <p>Gávnnu teknologalasj vædtsaga maj baktu iehtjádijda duv gávnni jus láhppu, duola dagu GPS. Gávnnu aj vædtsaga ma diededi jus uksarájge ålgus maná, duola dagu idjaguovddela, jali jus ravga ja i nagá viehkev ánodit. Duv fámillja, ráddná, jasskavuohtaguovdásj jali sijddaskihppirsujttár máhtti diededuvvat.</p>
    <p><em type="bold">Gåsstå dájt viehkkenævojt åttjudit?</em> </p>
    <p>15</p>
    <p>Ergoterapeuta jali demenskoordináhtur jali sijddaskihppijsujttár suohkanin dán birra diehtá. <em type="bold">www.geria.no </em>næhttabájken gávna viehkkenævoj listav. </p>
    <p>NAV Hjelpemiddelsentral duv fylkan teknihkalasj viehkkenævojt jådet. Moadda álbes ja álkkes viehkkenævojt máhtá oassásin oasstet. Husbanken máhttá dårjav vaddet ja rudájt luojkkat goadev divudittjat. Suohkan ienep diehtá.</p>
    <p><em type="bold">Riektá ja almulasj</em> <em type="bold">doarjodiddje</em> </p>
    <p>17</p>
    <p><em type="bold">Muhtem guhti máhttá duv ássjev låggŋit</em> Váj sihkarastá jut ájnas ássje várajda váldeduvvi dagu dån sidá, de le vuogas dálla juo ságastit ulmutjij gejda luohteda. Soajttá aj luluj vuogas tjálalasj fábmodusáv tjállet. Suv dahko galggá duv åvdåstit gå le dárbbo. Jus balá fámiljan rijddo máhttá badjánit mij duv sidot le, de bierri muhtem ájnas tjuokkajt tjállet. </p>
    <p>Máhtá aj viehkkeoahttsev nammadit guhti máhttá duv viehkedasstet, dagu rudáj jali rudájt åhtsåt. Viehkkeoahttse máhttá liehket duola dagu nágin lagámus jali nágin ietjes gesi luohteda. Válde aktijvuodav fásstadåktårijn jali suohkana badjelgæhttjojn váj oattjo ienebut diehtet.</p>
    <p><em type="bold">Testamennta</em> Vájku dujna le árra demænssa de ajtu máhtá dågålasj testamentav tjállet. Jus dáv sidá, de galga dav dahkat nav ruvva gå máhttelis gå le diagnosav oadtjum. Bierri dåktårjavllamusáv åttjudit mij duodas dån le jæros. </p>
    <p><em type="bold">Suohkana varresvuohta- ja huksodievnastusá</em> Maŋenagi dárbaha viehkev iehtjádijs gå lagámusájs. Luluj viehkken jus suohkana huksodievnastusájn ja demensteamajn ságasta. Sij galggi dunji diedojt vaddet daj fálaldagáj birra ma suohkanin gávnnuji ja viehkev hiebadit dunji gå dav dárbaha. Sujtto- ja huksodievnastusá suohkanin galggi dunji diededit gåktu máhtti duv viehkedit. Máhtti aj viehkedit åhtsålvissjiemájt dievddet. </p>
    <p>19</p>
    <p>Suohkana huksodievnastusá duogen le dujna rádádallat, ja fálaldagáv hábbmit duv ja duv lagámusáj siegen. Duv vuojnno galggá dættoduvvat.</p>
    <p>Ájnas le aj jut duv fássta dåktår duv viehket. Dåktår galggá dunji skihpudagá, giehtadallama ja dårja birra subtsastit.</p>
    <p><em type="bold">Kvalitehtagájbbádusá sujtto- ja huksodievnastusájda</em> Sujtto- ja huksodievnastusájn li dá kvalitehtagájbbádusá: </p>
    <p type="listitem">• Galga vieleduvvat ja jasskavuodav ja sihkarvuodav dåbddåt.</p>
    <p type="listitem">• Galga viehkev oadtjot duv dárboj milta, váj besa bæjválasj dahkamusájt iesj dahkat nav guhkás gå vejulasj.</p>
    <p type="listitem">• Vájku instituasjåvnån åro, de galga bessat ráfen ja aktu liehket ja iesj ietjat iellemav stivrrit.</p>
    <p><em type="bold">Riektá gujttit</em> Dujna le riektá gujttit ja ássjev vat ådåsit giehtadalllat. Diedo gujttimriektá birra tjuodtju suohkana mærrádusán. </p>
    <p><em type="bold">Pasiænnta- ja addneoahttse</em> Jus sidá viehkev, rádijt ja bagádallamav váj ietjat riektájt pasiænntan oattjo ållidum, máhtá válldet aktijvuodav pasiænntaja addneoahttsijn ietjat fylkan. Dievnastus le nåvkå ja máhtá liehket namádibme. </p>
    <p><em type="bold">Ruhtadoarjja</em> Soajttá ruhtadårjav oattjo. Jus dujna li lijggegålo skihpudagá diehti, máhtá NAV:as vuododårjav ja/jali viehkkedårjav åhtsåt. Jus ållo viehkev dárbaha, máhtti lagámusá suohkanis huksobálkkáv åhtsåt. </p>
    <p>21</p>
    <p><em type="bold">Bijllavuodjem ja demænssa</em> </p>
    <p>Demænssa ij mierkki automáhtalattjat vuodjemkårtåv láhpá. Valla hæhttu duv varresvuodav dåktåra lunna árvustallat duolloj dálloj, danen gå skihpudahka vuodjemav vájkkut.</p>
    <p>Skihpudagá diehti soajttá gássjelisvuoda sjaddi várrimijn, mierredimijn ja reaksjåvnnåájgge mij le dárbulasj trafihkan, guhkku. Danen li ulmutja gejn le demænssa ienebut trafihkkasårmijn gå iehtjáda. Duodden soajttá gássjelis ietjas vuodjemmáhtov árvustallat. Sierraláhkáj le gássjelis árvustallat ietjas várrimav, mierredimev ja reaksjåvnnåájgev.</p>
    <p><em type="bold">Lága ja njuolgadusá</em> </p>
    <p>Juohkkahattjan guhti le badjel 70 jage vuoras galggá sertifikáhtta árvustaláduvvat. Hæhttu dåktårij diededit jus miejnni illa desti jasska bijllavuoddje. Dåktårin le vas vælggogisvuohta duv diededit jus miejnni i desti máhte vuodjemkårtåv adnet. Sån galggá de fylkkamánnáj diededit, guhti ássjev politijaj sáddi guhti de mierret. Oattjo guokta vahko ájggemierev vuodjemkårtåv vaddet jali mærrádusáv gujttit. Jus de i vuodjemkårtåv vatte de máhttá politija dav viedtjat.</p>
    <p>23</p>
    <p><em type="bold">Demensajn viessot</em> </p>
    <p><em type="bold">Iehtjádij siegen liehket</em> </p>
    <p>Iehtjádij siegen liehket le ihkap ájnnasabbo dálla gå åvddål skihppáji. Aktijvuohta ja doajmma le buoremus dálkas. Luodjomláhkáj le moaddásijda demensajn gássjel iehtjádij siegen hávsskudallat. Akta dajs dábálamos gássjelisvuodajs le gå sjaddá gássjel bágojt gávnnat, muhttijn aj dádjadit majt iehtjáda javlli. Ájnas le iehtjáda diehti dån dárbaha ienep ájgev ja ráfev jali gærddodimijt ságadahttijn. Muhtemijda le vuogas tjállet jali tjuorggat, gå e bágojt gávna.</p>
    <p>Demensas máhtá oadtjot gássjelisvuodajt dádjadit mij dáhpáduvvá, jus ållo avta bále dáhpáduvvá. Dalloj soajttá vuogas iehtjádav mujttádahttet jut <span type="quote">«Dálla ittjiv rat nagá tjuovvot. Ihkap avtav ássjev ájgen válldep?»</span> Soajttá liehket låssåt gå le ållo ulmusj tjoahken. Ienemus oasse buoragit soapptsu sjávodis, buorremielak birrasijn.</p>
    <p>Jus subtsasta navti gåktu le skihpudagá birra ja danen muhttijn gássjelis sjaddá bágojt mujttet jali gávnnat, de i desti nav balá sáhkadimes. Rabás liehket le ienemusájda ávkken.</p>
    <p>
      <span type="quote">«Muhttijn gå ságastaláv de hæhkkat vajálduhtáv majt galgav javllat. Dat le viehka unugis.»</span>
    </p>
    <p><em type="bold">Rabásvuohta</em> </p>
    <p>25</p>
    <p>Viehka ållo ávkken luluj dunji jus nagá ájádusájt ja dåbdojt duv lagámusáj juogadit. Jus skihpudagá birra subtsasta ulmutjijda gesi luohteda, da moadda gássjelisvuoda garvá.</p>
    <p><em type="bold">Dåjma ja bæjválasj dahkamusá</em> </p>
    <p>Moaddása gejn le demænssaskihpudahka juolodibmen sjaddi jali e rat desti nagát tjuovvot, ja oadtju gássjelisvuodajt bæjválasj dahkamusáj. Bæjválasj dahkamusá vuoges struktuvrav vaddi árkkabæjvváj, vájku ienep ájgev gållåda gå åvddåla. Vájku nuolep manná, de máhtá stuoves rutijnajt ja vuogas dábijt dahkat. Navti árkkabiejvve sjaddá dádjadahtte. Ájnas le jut dille dunji látjeduvvá váj åvddålijguovlluj iesj besa vásstedit stuoráp ja unnep bargoj åvdås. Ulmme ij la dahkat nav ålov gå máhttelis, ájnat biejvev dievddet sisanujn ja hávsskes båttåj. Lásjmudallat, duola dagu tuvrav vádtset, le vuogas sihke rubmahij ja miellaj. Gå labudallá de váset mihás sjaddá, oajvve ij sæmmi ålov råhtti juohkka sadjáj dagu åvddåla ja rumáj le varres.</p>
    <p><em type="bold">Luonndo- ja kultuvrravásádusá</em> </p>
    <p>Vájku mujtto hedjunam le, de dåbdudagá dættov dárbahi dagu vuojnnet, gullat, májsttet, happset jali duohttat. Luonndo- ja kultuvrravásádusá árkkabiejvev boanndudi, ja máhtti liehket sadje gånnå buoragit rijbada vájku le skibás.</p>
    <p>Kultuvrra dåbdojda ságas – gå vásedip juojgav jali duojev masi lijkkup de dåbddåp ietjama sijdan ja sajenimme. Moattes dåbddi luonndo- ja kultuvrravásádusá li tjielggasabbo ja ienebut ávvudahtti, maŋŋel gå skihppájin.</p>
    <p><em type="bold">Mujto</em> </p>
    <p>27</p>
    <p>Vájku demænssa mierkki mujttodibmen sjatta, de le agev ålov majt mujtá! Jus ålov dålutjis mujtá, de soajttá hávsske gåvvåalbumaj tjadá sláddit duv lagámusáj siegen. Tjálesta, jali oattjo sijáv tjállelit gájkka majt mujtá. Dát le buorre duv lagámusájda, ja soajttá ávkken dunji aj, jus maŋŋela oattjo gássjelisvuodajt mujttet åsijt ietjat subttsasis. Ævtásj biejvev jali dålutjav mujtudallat luluj nannidussan ja duv identitehtav nanni. Mujto soajtti aj rubmahin liehket. Jus buvtá juojggat jali lidji smidá báhkkut de soajttá teknihkka vilá gávnnu. Hádja dålås, boahttsunáhkes, fiervás jali árbbedábálasj biebmos soajttá dålusj mujtojt buktet.</p>
    <p><em type="bold">Dåbddåt lahkavuodav ja aktan viessot</em> </p>
    <p>29</p>
    <p>Ienemus oasse berusti ietjasa dåbdulasj aktijvuodas ietjasa lagámusájs. Moaddása subtsasti stuorra rievddamij birra párraaktijvuodan, duola dagu gåktu aktan sagas, ja gåktu dahkamusá ja rålla juogeduvvi. Guojmmáj nav lahkasit tjanáduvvat soajttá liehket låssåt, ja muhtema balli iehtjádijda noaden liehkemis. Valla ienemus lagámusá aj javlli vuogas le bessat huksat. Gievrrodussan le jus máhttá nubbe nuppijn sáhkadit dan vuoksjuj gåktu demænssa aktijvuohtaj vájkkut. Muhtema aj vásedi skihpudagá diehti ájn lagábu boahteba.</p>
    <p><em type="bold">Demensajn viessot</em> </p>
    <p>Demensajn viessot mierkki alvos rievddama iellemin. Låssis ja hávsskes biejve båhti, ja skihpudahka gájbbet iesjgeŋgalágásj hiebadimijt maŋenagi gå åvddån. Ajtu máhtá gåjt åvddålijguovlluj buorre iellemav viessot. Ållo le dan duogen gåktu hásstalusájt duostuda. Madi ienep dujna ja duv lagámusájn li, ja madi buorep dádjadus diján le diles, dadi buorebut lihpit gárvvása rijbbat daj hásstalusáj ma båhti.</p>
    <p>
      <span type="quote">«Vuogas iellem ij le mige mij almes boahtá gahtja. Hæhttu iesj viehkken dav hábbmit. Dan vuoksjuj mån ratjáv: Jut mujna galggá vuogas iellem vájku skibás lev. Muv mielas vuorbástuvvam lev.»</span>
    </p>
    <p>73-jahkásasj demensajn</p>
  </body>
</document>
