<document xml:lang="smj" id="no_id"><header><title>DEMENSA BIRRA</title><genre code="facta"/><author><person firstname="" lastname="Nasjonal kompetansetjeneste for Aldring og helse" sex="unknown" born="" nationality=""/></author><year>2019</year><wordcount>782</wordcount><conversion_status type="standard"/><availability><license type="standard"/></availability><origFileName>https://aoh-prod.s3.amazonaws.com/documents/DEMENSA_BIRRA_Om_demens_lulesamisk_1g6ujDY.pdf</origFileName><parallel_text xml:lang="nob" location="om_demens.pdf"/><parallel_text xml:lang="sma" location="demensen_bijre.pdf"/><parallel_text xml:lang="sme" location="demeanssa_birra.pdf"/><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p>Ienemus oasse sijájs gudi demensav oadtju li vuorrasa, ja riska demensav oadtjot lassán alla álldarijn. Vájku vuorjját demensav oadtju åvddål pensjåvnnåálldara, de máhtti nuorap ulmutja vuollel 65 jage aj demensav oadtjot. Demænssa la aktisasj namma moatte skihpudagájda. Gå la demensas skihppám de vuojŋŋam rievddá. Tjanástagá vuojŋŋamcellaj gaskan biejsteduvvá ja vuojŋŋamcella jámadi. Demænssa dábálattjat jagij nalluj åvddån. Stuorra sieradusá li ulmutjis ulmutjij man jåhtelit ja gåktu skihpudahka åvddån. <em type="bold">Demensa vuostasj merka Mujtto </em>Demensa dábálamos symptåvmmå la mujtodisvuohta. Sjaddá gássjelabbo mujttet dav mij dáhpáduváj nágin tijma jali biejve åvddåla. Ajtu moaddása buoragit mujtti mij dáhpáduváj moadda jage åvddåla. Gånnå la Soajttá sjaddat gássjel ájgev tjuovvot ja diehtet gånnå la ja gåsi galggá. Giella Sujna gænna la demænssa ij álu buvte javllat dav majt sihti. Soajttá la gássjelis bágojt dádjadit ja majt iehtjáda javlli. Bæjválasj dahkamusá Sujna gænna la demænssa ja lagámusá ájttsi sjaddá gássjelabbo dahkat bæjválasj dahkamusájt degu rudájt dåmadit, biktasijt bassat ja málestit. Soajttá iehpesihkaris dile badjáni, degu mij guosská sihkarvuohtaj sijdan ja bijlav vuojedijn. <em type="bold">Ulmutjahttem </em>Ulmutjahttem ja ulmusjvuohke soajttá rievddat ja gássjelis dile badjánit danen gå ij dádjada juoga la várálasj. Aktijvuohta ja sæbrástallam Rievddadusá sjaddi vájkkudit guládallamij ja aktijvuohtaj. Perspektijvva ja dádjadus sujna gænna la demænssa rievddá skihpudagá milta ja iesjgeŋga demænssaskihpudagáj diehti målssu. </p>
<p>Alzheimera demænssa la dábálamos demænssaskihpudahka, ja dat suojmma åvddån moatte jagij nalluj. Sierraláhkáj vahágahteduvvi vuojŋŋamoase ma li ájnnasa mujttuj árrat. Varravárij demænssa sivva la vuojŋŋama varradárbo hieredibme, dábálattjat varrasnáhpá jali varddem vuojŋŋamin. Demensa symptåvmå li dan duogen man alvos vahágahteduvvá ja gånnå vuojŋŋamin vahágahteduvvá. Frontotemporála demænssa boahtá vahágahttemijs vuojŋŋama åvdep oasen ja dan dåbddomerka li ulmutjahttema ja ulmusjvuoda rievddama. Mujtto gal soajttá viehka buorak. Dát la dábálamos demænssasládja sidjij gudi li vuollel 50 jage. Demænssa lewytjoahkkij boahtá gå vuojŋŋambárkko ja vuojŋŋama tjiegŋalap oase li vahágahteduvvam. Duodden mujtodisvuohtaj la dán demænssaslája dåbddomerka tjalmmegæjdojs duolloj dálloj, låssåt gåhtsemin bissot ja ij rat bálli oadet. Duodden rubbmelasj symptåvmå soajtti sjaddat degu gállnat ja suojmmot. Moadda ietjá dile soajtti mierkkit demænssalágásj symptåvmå, danen la ájnas snivva guoradallat åvddål dåktår demænssadiagnosav mierret. E gávnnu dálkkasa ma demensav máhtti gádodit, valla gávnnuji dálkkasa ma muhtem mudduj máhtti symptåvmåj åvddånahttemav maŋedit ja muhtem gaskav soajttá bárrán. Hiebaduvvam birás, lásjmudallam ja ietjá mávsulasj dåjma li ájnnasa váj máhttá buoremus láhkáj árggabiejven doajmmat. <em type="bold">Dåktårguoradallam ja tjielgadibme </em></p>
<p>Ájnas la dåktåra lusi mannat guoradallat jus jáhkká demænssa le. Diagnostiserim la ájnas danen gå: 1. Soajttá gávnná ietjá sivájt mujtodisvuohtaj degu depresjåvnnå, sjattalvisá, infeksjåvnå ja dálkkasij vájkkudusá, ma máhtti giehtadaláduvvat. 2. Muhtem demænssasymptåvmåjt la vejulasj giehtadallat, degu tjalmmegæjdo, ballo ja depressijva symptåvmå. 3. Muhtem dálkkasa soajtti hiehpi gå galggá buoredit muhtem demænssasymptåvmåjt jali ådå vuojŋŋamslágajt hieredit. 4. Álkkebun sjaddá riekta diedojt vaddet ulmutjijda demensajn ja sijá lagámusájda. 5. Ulmutja demensajn ja sijáj lagámusá vissása sjaddi jus jáhkki demænssa la, ja ihkap sjaddá álkkep árggabiejvev plánit. 6. Sjaddá álkkep birrasij dilev dádjadit, navti váj ulmusj demensajn ja lagámusá oadtju doarjjagav familjas ja værmástagás ja hiebaduvvam varresvuohta- ja huksofálaldagáv.</p>
<p>Varresvuodadirektoráhtta la åvddånahttám nasjonála fágalasj njuolgadusájt demensa birra. Danna rávvi duola degu suohkan bierri ásadit årnigijt váj sihkarasstá demensa skihppij tjielgadimev ja tjuovvolimev ja jut lagámusájda bierri tjuovvolimev fállat. Oajvvenjuolgadussan rávvi jut pasienta stuovesdåktår aktan suohkana varresvuohta- ja huksodievnastus da tjielgadi jus jáhkká soajttá la demensas. Fágalasj njuolgadusáj milta bierri tjiehppevarresvuodadievnastus tjielgadit ulmutjijt gejt jáhkká li demensas, duola degu gå la sáhka gássjelis/sierralágásj dile buojkulvissan jus ij buvte labudit jali jus la sáhka ulmutja birra gut la vuollel 65 jage.</p>
<p>Dát guosská aj gå ulmutja giella, åhpadusdásse ja/jali kultuvrra la hieredibmen vuodovarresvuodadievnastusá tjielgadibmáj. Tjielgadimen li sihke fysihkalasj guoradallama, varraåtsålvisá ja vuojŋŋama gåvvim. Guoradaládijn soajttá aj ájttsat jus ihkap li ietjá sivá dajda rievddadimijda ma dáhpáduvvi. Duodden tjielgat duola dagu mujtov ja gielav psykologalasj guoradallamij ja árggabiejve dåjmaj milta. <em type="bold">Tjuovvolibme diagnosa maŋŋela </em>Dåktåra duogen la sihkarasstet tjielgadimev ja medisijnalasj tjuovvolimev. Duodden máhttá suohkan organiserit åsijt dievnastusájs fágajgasskasasj juohkusin/koordináhturijn guhti dåktårav viehket tjielgadimijn ja dilev láhtjá váj tjuovvol pasientav sijdan maŋŋel gå demænssadiagnosav la mierredam. Suohkana varresvuohta- ja huksodievnastusá galggi liehket ållåsa ja aktij tjanáduvvam. Varresvuohta- ja huksobargge galggi dilev láhtjet váj ulmutja demensajn oadtju ietjasa ájnegis riektájt, sávadusájt ja dárbojt ålliduvvam persåvnålasj huvso ja giehtadallama baktu. Gå nágin demænssadiagnosav oadtju ja danen suohkanis dievnastusájt dárbaj, de li moadda riektá maj birra la ájnas diehtet sihke ájnegissaj ja lagámusájda. Maŋenagi gå skihpudahka njåmmu de dárbahi sij gænna l demænssa ienep ja ienep viehkev ietjasa dárbojda, degu ruhtadilev dåmadit ja/jali ájnas persåvnålasj ássjijn mierredit. <em type="bold">Hiebaduvvam diedo </em>Dujna la riektá oadtjot dárbulasj diedojt dakkir hámen mij la pasienta kultuvrra- ja gielladuogátjij hiebaduvvam váj pasiænnta dádjat diedoj sisanov. Sámegielak varresvuodabargge jali dålkkå soajttá dárbulasj jus galggá dáv riektáv ållidit sidjij gænna la sáme kultuvrra- ja gielladuogásj. Sámelága § 3-5 milta la dujna riektá dievnastusájt sámegiellaj oadtjot jus dav sidá, bájkálasj ja guovlulasj varresvuohta- ja huksoásadusájn sáme giellaháldadimguovlon. </p>
</body></document>
