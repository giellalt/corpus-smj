<document xml:lang="smj" id="no_id"><header><title>Iemeálmmuga ja demænssa Nuorttarijkajn</title><genre code="facta"/><author><person firstname="Lars Rottem" lastname="Krangnes" sex="m" born="" nationality=""/></author><year>2019</year><wordcount>2818</wordcount><conversion_status type="standard"/><availability><license type="standard"/></availability><origFileName>http://www.diva-portal.se/smash/get/diva2:1390959/FULLTEXT01.pdf</origFileName><parallel_text xml:lang="kal" location="nunani_avannarlerni_nunat_inoqqaavi_puigortunngornermillu_nappaatit.pdf"/><parallel_text xml:lang="sma" location="aalkoe_almetjh_jih_demense_noerhtelaantine.pdf"/><parallel_text xml:lang="sme" location="eamialbmogat_ja_demeansa_davviriikkain.pdf"/><parallel_text xml:lang="swe" location="urfolk_och_demens_i_norden.pdf"/><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p><em type="bold">Iemeálmmuga ja </em><em type="bold">demænssa </em></p>
<p><em type="bold">Nuorttarijkajn </em></p>
<p><em type="bold">Åvddåbágo </em></p>
<p>Nuorttarijkalasj aktisasjbarggo sosiálapolitihkalasj ássjijn iemeálmmukperspektijvajn la buorre buojkulvis nuorttarijkalasj ávkken. La sáhka viehka unna juohkusijs, rijkajn gånnå viehká álu juohki hásstalusájt vuorastuvvam álmmugijn, barggij vánesvuodajn ja vijdes geográfalasj gaska.</p>
<p>Nuorttarijkaj aktisasjbarggo demænssaássjijn, dav mav Nuorttarijkaj álkkádusguovdásj koordineri, la vuosedam dárbbo la åttjudit máhttovuodov, systematiserit vásádusáj lånudallamav ja arienáv tsieggit gånnå dágástallá mij la buorre sujtto ja hukso sámijda ja inuihtajda gejna la demænssa. Vájllu dutkam ja evidænssavuodo mij guosská sujttuj ja huksuj sámijs ja inuihtajs majna la demænssa, valla sihke Suoman, Vuonan, Svierigin ja Ruonáednamin li muhtem dåjma ja dutkamprosjevta jådon.</p>
<p>Dán diedádusán lip gávnadimijt ja oajvvadusájt tjoahkkim ma båhtin juogosbargos vuostasj nuorttarijkalasj konferánsas man fádda lij iemeálmmuga ja demænssa. Konferánssa lij Staaren (Östersund) tjavtjan 2018 ja ásadiddje lidjin Nuorttarijkaj álkkádusguovdásj, Region Jämtland Härjedalen ja sáme ávvojahke Staare 2018. Loahppabåhtusijda ja oajvvadusájda gulluji duola degu makkir praktihkalasj dåjma ja rievddadusá li dárbulattja vaj ulmutja iemeálmmukduogátjijn ja demensajn lulun máhttet buorep dårjav ja dievnastusáv nuorttarijkalasj suohkanijn oadtjot, man láhkáj máhttep máhtojt suohkanij juohket ja lenaj/fylkaj rastá, jali man láhkáj ådå diedojt praktihkalattjat implementieri. Barggojuohkusa vuojno li Nuorttarijkaj álkkádusguovdátjis tjoahkkiduvvam, valla dajn ælla vuorodime jalik ávttjimusá mijá bieles.</p>
<p>Nuorttarijkaj álkkádusguovdátja barggogåhttjom la doarjjot álkkádusåvddånahttemav Nuorttarijkajn navti jut tjoahkki ja juogat diedojt ja dahká arienájt værmádagájda ja dutkamaktisasjbargon. Gidá jagen 2019 vuododuváj nuorttarijkalasj værmádahka iemeálmmugij ja demænssaj, danna oassálassti oajválattja, dutke ja bargge sujtto- ja huksoámmádijn Suoman, Vuonan, Svierigin ja Ruonáednamin.</p>
<p>Dát diedádus la ájádaláduvvam liehket vuodon dágástallamijn gåktu vuorodit nuorttarijkalasj aktisasjbargov iemeálmmugijn ja demensajn, ja bájkálasj ja sisrijkalasj dágástallamijda dåjmaj birra suohkanij ja nasjonála dásen. Váj galggá oajvvadusáj duogátjav dádjadit de diedádus álgaduvvá tjielggimijn máhttodiles iemeálmmugij ja demensa birra.</p>
<p>Eva Franzén</p>
<p>Lars Rottem Krangnes</p>
<p>Direkterra</p>
<p>Prosjæktajådediddje</p>
<p>Nuorttarijkaj álkkádusguovdásj</p>
<p><em type="bold">Álgadibme máhttodilláj </em></p>
<p><em type="bold">Iemeálmmuga Nuorttarijkajn </em>Nuorttarijkajn li guokta iemeálmmukjuohkusa: sáme Suoman, Vuonan ja Svierigin ja inuihta Ruonáednamin. Sáme háldadimguovlo Nuorttarijkajn li niellja suohkana Suoman1, 12 suohkana Vuonan ja 25 suohkana Svierigin, akta dájs la Stockholm. E gávnnu almulasj lågo dasi galla sáme gávnnuji Nuorttarijkajn, valla dábálasj árvustallama milta li Vuonan 50 000 – 65 000, 20 000 - 40 000 Svierigin ja birrusij 8 000 Suoman. Ruossjan li suláj 2 000 sáme. Ruonáednamin li inuihta ieneplågon, suláj 87 % badjelasj 56 000 viesajdiddjijs. </p>
<p>Suohkanijn ma li sáme háldadimguovlo Suoman, Vuonan ja Svierigin li sierra gájbbádusá, valla guhtik rijkan li sieradusá daj gaskan. Duola degu máhttá sámijn liehket riektá åvddåskåvllådåjmajda ja boarrásij sujttárij ållåsap jali muhtem mudduj sámegiellaj, riektá gielasa adnet gå guládalli guovlo suohkanijn jali oajválattjaj.</p>
<p>Divna nuorttarijka sámijt ja inuihtajt adni iemeálmmugin, valla dåssju Vuodna ja Danmárkko li vuolláj tjállám AN-organisasjåvnå ILO-tjielggidusáv nr. 169, Indigenous and Tribal Peoples Convention, ja li stuorra sieradusá danna gåktu rijka praktihkalattjat organisieriji ja ållidahtti iemeálmmugij riektájt. AN globála mihto guoddelis åvddånahttemij ja åvddånimagenda Agenda 2030 guosská gájka lándajda Nuorttarijkajn. Dánna iemeálmmuga ja doajmmahiereduvvam ulmutja gulluji vuoroduvvam juohkusijda.</p>
<p>Sáme2 ja Ruonáednama histåvråjn li sæmmilágásjvuoda ja ieredusá koloniála histåvråjs ietjá værálda iemeálmmuksebrudagáj gáktuj. Ájnnasit nuorttarijkaj sámeguovlo gáktuj la sebrudahka ja nasjonálastáhtaj álkkádusvuogádahka ietjálágásj gå buohtastahttá iemeálmmukguovloj USA:n ja Australian.</p>
<p>Aktisasj ássje alleværálda lándajda majna li iemeálmmuga la ållusa sijájs gejn la iemeálmmukduogásj li jåhtåm stuorra stádajda maŋemus 50- 60 jagijn. Dåppe máhtti liehket ållu vuojnnemahtes unneplåhko.</p>
<p><em type="bold">Iemeálmmuga ja demænssa </em>Prinsihpan ij gávnnu tjoahkkiduvvam dutkam jali máhtto makkir dille la Nuorttarijkaj sámijn ja inuihtajn gejn la demænssa, jali gallásin la demænssa ja iemeálmmukduogásj, nasjonála dásen. HALDI dutkamprosjevta (2018-2019) Ubbmema universitiehtan Svierigin ulmme la dahkat vuostasj kárttimav duola degu danna man dábálattja li neurodegeneratijvalasj dile sámij ja dáttjaj gaskan Svieriga biele sámen. </p>
<p>Unnep dutkama, duola degu Canadan ja Australian, gætjodi jut ulmutja gej la iemeálmmukduogásj vaháguvvi demensas ienebut gå ieneplågo álmmuk.3 Dajn dutkamijn ma li dagáduvvam li sieradusá sihke hámen ja båhtusijn.4 Dutkam Canadan jage 2013 rájes vuoset ij dåssju dav jut ienep ulmutja gudi gulluji rijka nav gåhtjoduvvam first nations skihppáji, valla aj jut skihppáji suláj lågev jagev árabut ja aj jut ienep ålmmå gå nissuna dáv diagnåvsåv oadtju.5</p>
<p>Globála dásen la iemeálmmugijn nievrep varresvuohta gå ieneplågo álmmugin, sæmmi guovlon6, dat aj vájkkut man dábálasj demænssa la, ja dasi makta gávnnu riekta sujtto buorre kvalitiehtajn. Faktåvrå ma sierraláhkáj vájkkudi iemeálmmuga varresvuohtaj, li jáhkedahtte sivvan gå la ienep demænssa.</p>
<p>Uddni dutkaduvvá ienebut iemeálmmugij varresvuoda gáktuj gå åvddåla, valla ájn vájllu máhtto man láhkáj buoremusát dav hieredit ja giehtadallat, jali vaddet hiebaduvvam sujtov iemeálmmuga ulmutjijda gejna la demænssa. Árbbedábálasj iemeálmmukkultuvrajn máhttá demensa dádjadus liehket ietjálágásj. Symptåvmå demænssaj ælla agev gássjelisvuohtan jali skihpudahka. Stuoráp sebrudagá diagnåvsåvædtsaga, diehtojuohkemdåjma, sujtto ja lagámusáj doarjjo organisierim soajttá ij dåjma kulturhiebadallama dagi.</p>
<p>Rijkajgasskasasj værmádahka la vuododuvvam, The International Indigenous Dementia Research Network (IIDRN) dutkijda, studentajda, skihppijviesojda, iemeálmmuk- ja demænssaakterajda, oassálasstij USA:s, Canadas, Austrálias ja Aotearoas. Værmádagá ájggomus la akterajt låpptit gudi iemeálmmugij ja demensajn barggi. Værmádagá dutke fysalattjat ja digitálalattjat gávnadi ja dágástalli dutkamdárbojt, lånudallat båhtusijt ja vuododit aktisasjbargojt.</p>
<p><em type="bold">Iemeálmmuga, demænssa ja nuorttarijkalasj álkkádussebrudagá </em>Sámij ja inuihtaj riektá sujtto- ja huksosuorgen hiebaduvvi rijkajgasskasasj konvensjåvnåjn ja nasjonála lágajn. Skihppijsujto ja sosiáladievnastusá lágajn ja organisierimin la iesjguhtik hábme guhtik rijkan ja suohkanin. Li stuora gielalasj ja kultuvralasj sieradusá sámij gaskan Nuorttarijkajn, ja inuihta duola degu viessu sihke smáves sebrudagájn Ruonáednamin ja Københámnan. </p>
<p>Ij gávnnu åbbålasj gåvvå dassta gåktu Nuorttarijkaj iemeálmmuga vásedi jali adni álkkádusdievnastusájt, valla nasjonála dásen muhtem diedo gávnnuji. Vájku åvddånibme la buorep guovlluj mannam de gávnnuji ájn hieredime persåvnå sentreridum sujttuj manna la alla dásse, hieredime ma máhtti liehket nannusabbo várnnahis juohkusijda. Gå divna nuorttarijka juohki gaskan vuodosujtto, fáhkatjiehppesujtto ja sosiáladievnastusá de soajttá liehket gássjel oadtjot jåhtuj aktiduvvam dåjmajt. Barggijt åttjudit ja máhtudakhásstalusá vájkkudi nievres kontinuitiehttaj sidjij gudi galggi oadtjot sujtov ja huvsov.</p>
<p><em type="bold">Vuonarijkan </em>la læhkám politihkalasj ulmme vaddet sáme álmmugij dievnastusáv mij la kultuvralattjat hiebaduvvam sámijda daj fálaldagájn ma juo gávnnuji farra gå dievnastusájt åvddånahttet sierraláhkáj sáme álmmuga gáktuj. Sáme álmmuk adná varresvuodadievnastusájt sæmmi álu gå ieneplågo álmmuk dahká, valla ælla sæmmi dudálattja dajna sujtujn mij vatteduvvá. Vuojnnet ælla sieradusá sáme álmmuga ja ieneplågo álmmuga gaskan dasi mij guosská varresvuoda stáhtusij ja skihpudakprevalænssaj. Muhtem dutke dættodi sámijn la ietjálágásj dádjadus varresvuodas, skihpudagájs ja giehtadallamis gå ieneplågo álmmugin la. Gávnnuji aj girjálasjvuodan buojkulvisá jut sáme ságasti skihpudagáj ja varresvuoda birra iehpenjuolgga vuogij baktu ja metafåvråj. Gåvvå jut sámegielak ulmutja ienemusát sihti sáme barggijt iejvvit gå varresvuoda- ja pasiænntasujttodievnastusájt adni la aj oadtjum ietjá gåvåv varrasap dutkamis, da vuosedi giellaano preferánsa li individuála ja dilláj tjanádum. Familljaj gullut ja árbbedábálasj vuoge ietjas dálkodit dættoduvvá muhtem åsijn girjálasjvuodas.7 </p>
<p>La dutkamprosjækta jådon gåktu jur sáme demensajn vásedi ja adni álkkádusdievnastusájt Vuonan: Offentlig demensomsorg. Likheter og ulikheter i bruk av kommunale helse- og omsorgstjenester i områder med samisk og norsk bosetning.</p>
<p>Nasjonalt kompetansetjeneste for aldring og helse, mij la nasjonála máhtudakguovdásj Vuonan la maŋemus jagijt tjadádam moadda diehtojuohkemdåjma demensa ja demensasujto gáktuj ma li Vuona sámijda ájgodum, ja dahkam ræjdojt dasi. Ræjdo gávnnuji nuortta-, julev-, ja oarjjelsámegiellaj ja dárogiellaj.</p>
<p>Åvddål gå nanniduvvam láhka nasjonála unneplågoálmmugij ja unneplågogielajda doajmmaj bådij <em type="bold">Svierigin </em>, ådåjakmáno 1. biejve 2019, vattij ráddidus Sosiálastivrraj barggon kárttit máhttelis dárbojt máhttodoarjjaj varresvuohtasujton, ja sosialdievnastusán.8 Kárttimis, mij ij gehtja demænssaskihppij dievnastusájda sierraláhkáj, boahtá åvddån unneplågoláhka ja nasjonála unneplågogatjálvisá li unnán vuoroduvvam sihke jådedimen gå suohkanij ja regiåvnåj barggijn, jut åvddågátto gávnnuji ja jut dádjadus vájllu danna manen nasjonála unneplågojn li sierra riektá. Unneplågolága njuolgadusá dålkkuduvvi moatte láhkáj suohkanijs ja regiåvnåjs ja nasjonála unneplåhkoálmmugij åvdåstiddjijs. Divnajn doajmmasuorgijn vájlluji bargge gejn la máhtudahka unneplåhko gielajn ja kultuvran. Gájbbádusá doarjjaj ja dievnastusájda unneplågogiellaj la muhtem guovlojn ráddjiduvvam ja rievddi ájge badjel, navti sjaddá suohkanijda ja regiåvnåjda gássjelabbo fállat nanos fálaldagáv sosiála- ja varresvuodadievnastusáj unneplågogielajda. Kárttima vuosedi moadda dåjma ulmmejuohkusij gáktuj, valla dille målssu ednagit suohkanij gaskan. </p>
<p>Jagen 2017 álgadin regiåvnå Norrbotten, Västerbotten, Jämtland Härjedalen ja Dalarna pros jevtav Kunskapsnätverk för samisk hälsa. Svieriga Sámedigge vuododij jagen 2018 varresvuoda-, boarrásij ássjij- ja valástallamnammadusáv, manna la lahka aktisasjbarggo máhttoværmádagájn. Aktan Sámedikkijn ja sáme organisasjåvnåj la værmádahka åvddånahttám nasjonála stratesjijav sáme varresvuoda gáktuj, danna la geriatrijkka akta vidá vuoroduvvam suorgijs.</p>
<p><em type="bold">Suoman </em>la prosjækta tjerdalasj unneplågoj ja mujtodisvuoda birra, ETNIMU, åvddånahttám nasjonála doajmmamodellajt ja tjiegŋodahttám diedojt mujto ja mujtodisvuoda birra åbbålattjat tjerdalasj unneplågoj gaskan. Prosjækta la aj ienep diedojt vaddám ámmátulmutjijda ja studentajda sosiála- ja varresvuodasujton gåktu ulmmejuohkusijn bierri barggat. </p>
<p>Suoma stáhtta muhtem dårjav vaddá sáme sosiála- ja varresvuodadievnastusáj fállamij. Dát dagáduvvá Sámedikke baktu. Sámedigge la tjielgadam ulmijt gåktu fállat sosiála- ja varresvuodadievnastusájt sámegiellaj. Valla diedádusá jagijn 2001 ja 2008 vuosedin dievnastusá sosiála- ja varresvuodadievnastusájn ællim dågålattja sámegiela gáktuj, suohkanijn aj. Dagu ietjá nuorttarijkajn li sámegiela pasienta gássjelisvuodajt vásedam iesjguhtik lágásj sjiemájn ma guoradaládijn aneduvvi, dagu mujttogæhttjalimen, danna aneduvvi buojkuldagá ma li abmasa jali ælla relevánta boarrásap sámijda.9</p>
<p>THL, Varresvuoda ja álkkádusá instituhtta Suoman la tjadádam prosjevtav sámij álkkádusá dássádusá gáktuj. SámiSoster la aj tjadádam moadda åvddånahttem- ja pilotprosjevtajt ja fállá sijdadievnastusáv sámegiellaj Enodagá (Enontekiö) suohkanin. Jagen 2017 oattjoj organisasjåvnnå europealasj guddnebálkkáv ietjas bargos åvdås, duola degu prosjevtajn man ulmme lij doarjjot sámijt gænna la demænssa navti váj oadtjun kultuvralasj ja gielalasj dárbojt ållidum musihka, duoje ja luonndovásádusáj baktu.</p>
<p><em type="bold">Ruonáednama </em>ráddidus mierredij nasjonála demænssastratesjijjav jagen 2013, dat lij vuolggám guoradallamis jages 2012.10 Pládna la ájn dåjman, valla ij la desti sæmmi ájggeguovddelis. </p>
<p>Demænssasuorge åvdås vásstet Departementet for sundhed, sij tjuovvoli demænssastratesjijja tjadádimev suohkanijn ja almulasj skihppijsujto (Sundhedsvæsenets) dåjmav. Guoradallamin jages 2012 bådij åvddån suláj 250 ulmutjijn Ruonáednamin lij diagnåvseridum demænssaskihpudahka.</p>
<p>Jagen 2019 almodij dutkam- ja åvddånahttemprosjæk ta Arktisk aldring (AgeArc) vijdes tjielggidusáv vuorrasap ulmutjij diles Ruonáednamin. Diedádusá11 vuodo la álmmuklåhko jagen 2018 ja vijdes etnográffalasj ságájdahttema. Dassta boahtá åvddån moadda lagámusá, valla e val gájka, vásedi gássjelis la guládallat ja diedojt oadtjot oajválattjajs ja suohkanijs. Li stuorra sieradusá suohkanij gaskan mij guosská sujttobarggij máhtudahkaj demensa ja demensa huvso birra, ja álmmugin la stuora dárbbo diedojt åttjutjit demensa birra. Diedádusán oajvvaduvvá nasjonála diehtovuorkká ja guládallamguojmme ruodnáednama suohkanijda, manna la åbbålasj vuojnno dassta makkir ressursa gávnnuji guhtik suohkanin.</p>
<p>Divna demænssaguoradallama dagáduvvi Dronning Ingrids Hospitalan, mij la Ruonáednama rijkkaskihppijviesso. Dáppe gávnnuji neurolåvgå, skihppijsujttára ja skihppijgymnasta gudi demensa suorgen barggi, valla oajválattja barggi dan guovlluj ahte galggá liehket máhttelis stuorep oasev demensa guoradallamis bájkálattjat tjadádit. Guoradallamræjddo RUDAN jårggåluvvá jagen 2019 kalaallisut giellaj ja galggá validieriduvvat. Ruonáednama vuostasj nasjonála konferánssa demensa birra plániduvvá jahkáj 2020. Dan åvdås vásstedi Departementet for sundhed, Departementet for Sociale og Justitsområdet aktan dutke arktalasj vuorastuvvamprosjevtas.12</p>
<p><em type="bold">Iemeálmmukperspektijvva nuorttarijkalasj demensa aktisasjbargon </em>Jage 2015 rájes koordineri Nuorttarijkalasj álkkádusguovdásj nuorttarijkalasj demensværmádagáv rijka oajválattjaj åvdåstiddjij ja fáhkatjiehpij. Værmádagá barggamvuodo li da nasjonála stratesjijja ja mærrádusá ma demensa gáktuj gávnnuji. </p>
<p>Jagijn 2013–2017 koordinerij Nuorttarijkalasj álkkádusguovdásj pros jevtav Samer med funktionsnedsättning, barggovadde lij Vuonarijka Barne-, ungdoms- og familiedirektoratet (Bufdir). Duogásj lij nuorttarijkajn gávnnu binná diehto doajmmahiereduvvam ulmutjij birra gejn la sáme duogásj. Prosjevta boados lij åvddågehtjastibme, vihtta dutkamdiedádusá ja akta prosjæktadiedádus manna lidjin policy oajvvadusá.13</p>
<p>Jagen 2017 oattjoj Nuorttarijkalasj álkkádusguovdásj sávadusájt dutkijs, suohkanijs ja ietjá berustiddjijs nuorttarijkajn låpptit iemeálmmukperspektijvav aj demensa suorgen. Aktisasjbargojn Region Jämtland Härjedalen ja sáme ávvojahke Staare 2018 ásadij Nuorttarijkalasj álkkádusguovdásj vuostasj nuorttarijkalasj konferánsav iemeálmmugij ja demensa birra Staaren 2018 tjavtja. Konferánssaj tjåhkanin ienebut gå 90 dutke, virggeulmutja nasjonála, regionála ja suohkana dásen, suohkanij sujtto ja huksosuorge bargge ja sáme sivijlasebrudahka.</p>
<p>Konferánsa oassálasste guorrasin jut nuorttarijkaj álkkádusvuogádagájn gávnnuji buorre ássje maj máhttá joarkket barggat. Duola degu gávnnuji ållo suohkanijn Svierigin ja Vuonan sáme skåvllå, åvddåskåvllå ja mánájsujtto, ja aj sáme boarrásijsujtto. <span type="quote">“Sáme”</span> báhko árvval sámegiella aneduvvá ja jut ásadus dåjmaduvvá navti vaj dat hiehpá sáme kultuvrajn. Maŋemus jagij åvddånibme nav gåhtjodum persåvnå sentrieriduvvam vuorrasij- ja demensasujto guovlluj vájkkut stuorep oasse sujtos vuolggá indivijda ja indivijda duogátjis, berustimijs ja máhtojs, mij merkaj sáme perspektijvva oadtju luondulasj sajev sáme guovlojn ja ulmutjijda gejna la sáme identitiehtta. Da aj ienebut gå åvddål guosská lagámusájda.</p>
<p>Konferánsa maŋŋela, gidán jagen 2019, vuododuváj nuorttarijkalasj værmádahka iemeálmmugij ja demænssaj, danna oassálassti oajválattjaj åvdåstiddje, dutke ja bargge sujtto- ja huksoprofesjåvnåjn, Suoman, Vuonan, Svierigin ja Ruonáednamin. Værmádahka la akta gålmåt tiebmáværmádagájs Nuorttarijkalasj álkkádusguovdátja værmádagá vuolen. Ájggomus la aktan dárbojt identifisierit ådå dutkamijda, dåjmajda ma máhtudagáv låpptiji ja jårggålit ja hiebadit diagnåvserimvædtsagijt sámegiellaj ja kalaallisut giellaj.</p>
<p><em type="bold">Hásstalusá ja oajvvadusá juohkusijs vuostasj nuorttarijkalasj konferánsan iemeálmmugij ja demensa gáktuj </em></p>
<p><em type="bold">Hásstalus 1 </em></p>
<p type="listitem">Vánes diedo riektáj birra ja majt da merkahi, suohkanij ja  riektáguoddij gaskan</p>
<p type="listitem">Riektálága li rámmalága ma muhtem mudduj e suohkanijs vieleduvá, muhtem mudduj e vatte suohkanijda almma ræjdojt  jalik sijá åvdåsvásstádusájt nuoges tjielggasit definieri. Moadda  suohkana barggi <span type="quote">“sæmmi gájkajda”</span> prinsihpa milta, valla duodan  dat merkaj álkkádusdievnastusá sjaddi sæmmi lágatja, e  dássásattja.</p>
<p type="listitem">Giella ja tjerdalasjvuohta regissterij gártjedibme vájkkut váj suohkanijda sjaddá gássjelabbo <span type="quote">“gávnnat”</span> sámijt. Stuorra  stádasuohkana ma doarjju moattebelakvuodadåjmajt ja -prosjevtajt majt sivijla sebrudahka jådet e sáme organisasjåvnåjt  doarjo, danen gå sáme e gullu ulmmejuohkusij mij galggá  <span type="quote">“sebrudahteduvvat”</span>.</p>
<p type="listitem">Ij la javladuvvam <span type="quote">“Demænssa”</span> gávnnu (vuorrasap) sámij ja inuihtaj gaskan skihpudak namán. Moadda sáme ælla bessam  oahppat låhkåt ja tjállet sámegiellaj, ja sij e máhte ávkástallat  tjálalasj diehtojuohkemábnnasijt ietjasa giellaj. Ienebu gejna la  iemeálmmukduogásj lulun galggat ietjasa riektájt dåbddåt, majt  merkaj sáme háldadimsuohkanin årrot ja makkir riektá lága vaddi  viesádijda gudi e háldadimsuohkanin åro.</p>
<p><em type="bold">Oajvvadus </em>1. Nasjonála njuolgadusá ja mærrádusá sujto ja huvso gáktuj ulmutjijda gejna la demænssa hæhttuji iemeálmmukperspektijvav vieledit ja dan praktihkalasj vájkkudusájt, duola degu iednegiella, dålkkum, <span type="quote">“iellembirrasa perspektijva”</span>, kulturbuojkuldagá, sensitivitiehtta ja nav gåhtjodum cultural safety. Demænssajuohkusijn, doarjja giehtadallijn ja ietjá suohkana åvdåstiddjijn galggá liehket tjielgga barggogåhttjom subtsastit makkir riektá ájnegis viesádijn li iemeálmmugij ja unneplågoj nasjonála lágaj gáktuj. 2. Sáme háldadimsuohkana dárbahi njuolgadusájt, rádijt ja ietjá lágásj doarjjagijt ma li nasjonála dásen åvddånahteduvvam gåktu riektálágajt máhttep praktihkalattjat tjadádit. Nasjonála oajválattja lulun galggat hábbmit ja fállat duohta diehtojuohkemdåjmajt majt sáme háldadimsuohkana máhtti adnet, åbbålattjat sámij birra ja dárkkelappot makkir riektá li ja gåsi máhttá gujddit jus riektá e vieleduvá . 3. Akta vejulasj doajmma nuorttarijka dásen máhttá liehket kárttit ja buohtastahttet guoskavasj riektálágajt ja gåktu da bájkálattjat li implementieriduvvam Vuonan, Svierigin, Suoman, Ruonáednamin ja vejulattjat Danmárkon. </p>
<p><em type="bold">Hásstalus 2 </em></p>
<p type="listitem">Vánes máhtudahka gielan ja kultuvran suohkanijn</p>
<p type="listitem">Vuona ja Svieriga suohkana vuorjját sáme giella- ja kultuvrramáhtov gájbbedi gå barggijt åhtsi. Ruonáednamin  vájlluji bargge gudi dádjadi ja ságasti kalaallisut gielav.</p>
<p type="listitem">Vuonan gávnnu skihppijsujttáråhpadus man oahppogirjijn la sáme perspektijvva. La dåssju akta åhpadus manna la sierra prográmma  hábbmiduvvam. Dav vuoset dutkam mij åvddånbuvteduváj  konferánsan.14 Suoman la prosjækta tjadáduvvam manna la sáme  giella- ja kultuvrramáhtto sierra diakåvnnå- ja  skihppijsujttáråhpadusán, valla åbbålattjat la sáme perspektijvva  viehka vuojnnemahtes svieriga ja suoma åhpadusájn varresvuoda,  skihppijsujto ja sosiála suorgijn.</p>
<p><em type="bold">Oajvvadus </em>1. Suohkana dárbahi systematiserit bargojdisá gå galggi barggijt åttjudit gejna la máhtudahka sáme gielan ja kultuvran. Álggolávkke máhttá liehket tjállet almodusájn mielas vuorddá sáme åhttsijt, dagu Straejmien tjïelte (Strömsunds kommun) Svierigin dahká. Suohkana lulun aj galggat stiellit ådå merihta-, barggovásádusá- ja bálkkámáhttelisvuodajt barggijda gejna la relevánta máhtudahka gielan ja kultuvran. 2. Dárbaj máhttovuododum ábnnasijt sámij ja inuihtaj árbbedábálasj vuojno milta demensa gáktuj, ja meritierijiddje sertifisierimav dajs barggijs majna la sáme ja inuihta kultuvrramáhtudahka, duola degu vásádusá Silvia- sertifisierimis Svierigin. Máhttá åvddånahttet praktihka lahka vuodoåhpadusáv sáme kultuvrramáhtudagán divna virggeulmutjijda sujtto-, huvso- ja sosiáladievnastusán sáme háldadussuohkanijn. Vuodulasj ja avtagerdak gatjálvisá degu <span type="quote">“mij la sábme”</span> ja <span type="quote">“årru gus sáme stuora stádan?”</span> hæhttu problematisieriduvvat ja vássteduvvat åhpadusán. </p>
<p><em type="bold">Hásstalus 3 </em></p>
<p type="listitem">Vánes ræjdo bæjválasj bargon ja ræjdo maj dåjmav åvddånahtti</p>
<p type="listitem">Muhtem ræjdo li Vuonan åvddånahteduvvam, duola degu diagnåvserim ja diehtojuohkem lagámusájda, valla ájn la stuora  vánesvuohta ræjdojs ma li kultuvrraj hiebaduvvam ja/jali  jårggåluvvam divna sámegielajda ja kalaallisut giellaj.</p>
<p><em type="bold">Oajvvadus </em>1. Máhttelis doajmma nasjonála ja nuorttarijkalasj dásen la ásadit jahkásasj arienájt háldadussuohkanij jådediddjijda ja barggijda gånnå bessi gávnadit ja vásádusájt lånudallat. 2. Ietjá máhttelis doajmma, mij aj máhttá tjadáduvvat nasjonála jali nuorttarijkalasj dásen, la identifisierit ræjdojt ma juo gávnnuji ja aneduvvi nuorttarijkajn. Vijddásabbo luluj buorre identifisierit máhttelis relevánta værmádagájt, ræjdojt ja metåvdåjt ma li unneplågojda åvdeduvvam degu duortnusvággelattjajda, svierigasuobmelattjajda, guojnajda ja juvdájda. Kárttim máhttá aj gåvvidit dåjmajt suohkanijn, degu vuorrasijsijda ja biejvvedåjma majna la sáme sisadno. Aj systematihkalasj tjoahkkim lagámusáj subttsasijs luluj máhttet aneduvvat vuodon suohkanij dåjmaj åvddånibmáj. Buoragit vuorbástuvvam buojkulvisájt luluj máhttet tjoahkkit digitála, nuorttarijkalasj ræjddogijssáj, mav de juogat iesjgeŋga nasjonála demænssa máhtudagá guovdátjij baktu ma juo gávnnuji. </p>
<p><em type="bold">Hásstalus 4 </em></p>
<p type="listitem">Gåktu joarkkep nuorttarijkalasj aktisasjbargujn iemeálmmugij ja  demensa ássjij?</p>
<p type="listitem">Dárbaj nuorttarijkalasj tiebmáværmádagáv demensa ja iemeálmmugij gáktuj, oassen almulasj nuorttarijkalasj  aktisasjbargos demensa birra ja danna hæhttu liehket nanos ja  stuoves ruhtadibme. Tiebmáværmádahka bierri tjielgadit gåktu  máhttá systemáhtalattjat barggat Sámedikkij ja Ruonáednama  åvdåstiddjij siegen.</p>
<p type="listitem">Tiebmáværmádagán luluj máhttet liehket lájddistiddje rålla ressursaj identifisierimin, duola degu diagnostiserimvædtsagijt,  dárkestimlista ja muodugattja majt máhttá jårggålit ja hiebadit  ietjá nuorttarijkaj adnuj (gehtja badjelin). Værmádagán máhttá aj  liehket roalla identifisierit ja ævtodit tjoavddusijt ådå dárbojda,  duola degu ræjdojt ja barggovuogijt ma li hiebaduvvam nuorap  ulmutjijda gejn la demænssa ja gudi iemeálmmugij gulluji.</p>
<p><em type="bold">Oajvvadus </em>1. La dárbbo nuorttarijkalasj kárttimbargguj mij tjielgat makkir nuorttarijkalasj ja rijkajgasskasasj dutkama juo gávnnuji demensa ja iemeálmmugij birra. Tiebmáværmádahka luluj máhttet álgadit dágástallamav nasjonála oajválattjaj gåktu kárttimav nuorttarijkalasj diehtoportálajda sebrudahttet. Tiebmáværmádahka luluj aj máhttet gæhttjat makkir máhttelisvuoda li nuorttarijkalasj aktisasjbargov måvtåstuhttet dutkamin, duola degu gåktu duot dát doajmma vájkkut jali diedalasj kárttim dárbojs. Aktisasjbarggo rijkajgasskasasj dutkamværmádagájn iemeálmmugij ja demensa gáktuj luluj aj máhttet hiehpat. 2. Tiebmáværmádahka ja Nuorttarijkaj álkkádusguovdásj lulun galggat identifisierit makkir máhttelisvuoda li sáme ja ruodnáednama perspektijvajda dálásj nuorttarijkalasj aktisasjbargon guhkássujton, duola degu sebrudahttet suohkanijt Ruonáednamin ja sáme háldadimsuohkanijt Vuonan, Svierigin ja Suoman. </p>
<p type="listitem">Policydokumenta   ja web-ressursa</p>
<p type="listitem">Vuonarijka demænssastrategija</p>
<p type="listitem">Svieriga demænssastrategija</p>
<p type="listitem">Suoma mujttoprográmma</p>
<p type="listitem">Ruonáednama demænssastrategija</p>
<p type="listitem">Aldring og helse (Vuodna) vædtsaga ja diedo sámij ja demensa birra</p>
<p type="listitem">Mij la demænssa, álkkeslågos demensa birra, hiebaduvvam doajmmahiereduvvam ulmutjijda ja sidjij gænna li kognitijvalasj  doajmmahieredibme, gávnnu nuorttasámegiellaj,  julevsámegiellaj ja oarjjelsámegiellaj ja vidá nuorttarijka gielajda  ja ieŋŋilsgiellaj.</p>
<p type="listitem">Nuorttarijkaj demænssaværmádahka</p>
<p type="listitem">Tiebmáværmádahka iemeálmmugij ja demensa gáktuj</p>
</body></document>
