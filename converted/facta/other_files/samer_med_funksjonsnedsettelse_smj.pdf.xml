<document xml:lang="smj" id="no_id"><header><title>SITUASJONEN TIL SAMER MED FUNKSJONSNEDSETTELSE</title><genre code="facta"/><author><unknown/></author><year>2016</year><wordcount>605</wordcount><conversion_status type="standard"/><availability><license type="standard"/></availability><origFileName>https://nordicwelfare.org/wp-content/uploads/2017/10/NorskSamerapportLAYOUT160414.pdf</origFileName><parallel_text xml:lang="eng" location="samer_med_funksjonsnedsettelse_eng.pdf"/><parallel_text xml:lang="nob" location="samer_med_funksjonsnedsettelse_nob.pdf"/><parallel_text xml:lang="sma" location="samer_med_funksjonsnedsettelse_sma.pdf"/><parallel_text xml:lang="sme" location="samer_med_funksjonsnedsettelse_sme.pdf"/><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p><em type="bold">TJOAHKKÁJGÆSOS </em></p>
<p>Dát diedádus la tjáleduvvam Nordens Velferdssentera (NVC) åvdås, ja le hæjttodiedádus vuonarijka kvalitatijvalasj oasseprosjevtas <span type="quote">”Ulmutja doajmmahieredimij ja sáme duogátjijn”</span>. Prosjevta ulmme le læhkám lasedit dádjadusáv sámij doajmmahieredimij dile birra. Mánáj-, nuoraj-, ja familljadirektoráhtta (Mnfdir) la åvdutjis ilmodam e gávnnu moadda diedalasj guoradallama dán suorgen. Mnfdir la prosjæktarudájt Nuortalasj álkkádusguovdátjij doarjjam, ja siján le læhkám ekonomalasj åvdåsvásstádus dán prosjevtas.</p>
<p type="listitem">Prosjevtan lij gålmååsak tjuolmma:</p>
<p type="listitem">Gåktu åtsådalli sáme doajmmahieredime iehtjasa bæjválasj iellemav?</p>
<p type="listitem">Gåktu åtsådalli sáme doajmmahieredime  ájnas målssomijt iehtjasa iellemin?</p>
<p type="listitem">Gåktu sæbrri sáme doajmmahieredime demokráhtalasj prosessajda?</p>
<p>Diededusá vuodon li tjoahkkáj 31 oassestruktureridum ságájdahttema sámijs doajmmahieredimij ja/jali sijá lagámusáj jali åhttsij. Ságájdahteduvvam li sihke máná, nuora, ållessjattuga ja vuoras ulmutja. Guoradallam tjadáduváj vuoratjismános jagen 2014 gitta javllamánnuj jagen 2015. Guoradallama barggo l bærrájgåtseduvvam referánssajuohkusis åvdåstiddjij sáme organisasjåvnåjs ja sáme birrasis la ja duodden aj doajmmahieredime organisasjåvnå ja birrasa.</p>
<p>Guoradallam tsuojggi moadda vidjurijt vuona álkkádusapparáhtan ma luluj hieredussan liehket vaj sáme ja doajmmahieredime e oadtjo avtaárvvusasj hiebaduvvam dievnastusájt. Viehkkeapparáhtta fállá dábálasj dievnastusájt ma li hiebaduvvam ieneplåhkosebrudagá dárbojda. Dat sihtá javllat duola dagu tjalmostahttem diagnoserimis ja doajmmahieredimes binnet lahkanimvuogev mij dádjat, árvvon adná ja dættot kultursierralágásjvuodav sáme ájádallamvuoges, árvojs, histåvrås ja bæjválasj iellemis. Båhtusin soajttá ulmutja sáme duogátjin vásedij hieredusájt viehkkeapparáhta aktijvuodan. Dádjadahtesvuohta vuona barggijn sámij iehpenjuolgga guládallamvuogij birra skihpudagá ja varresvuoda hárráj dahká váj aktijvuohta vuona varresvuodadåjmadagán soajttá gullu gássjelis. Duodden gå ij la vejulasj ietjas iednegielav adnet de la gássjelis ájnas diedojt ávkkit. Danen gå sáme (gænna le sámegiella bæjválasjgiellan) e vuojga sidá dålkåv, valla huoman sihti skihpudagáj, varresvuoda ja doajmmahieredime birra sáhkadit ietjas iednegiellaj.</p>
<p>Dábálattjat sáme e ájádalá diagnostikalasj termajt. Ulmutja doajmmahieredimij aneduvvi moadda sámijs oassen luondulasj ieridisás, ja berusti juohkkahattjav sebrudagán doajmmaj biedjat. Vájku sieradus sáme álmmukdálkudime ja alusj skåvllådálkudime gaskan, de sáme doajmmahieredimij adni dájt buohtalakkoj ja goappátjij bieles ávkástalli. Sáme álmmukdálkudimen la dáhpe adnet alternatijva giehtadallijt (låhkke), ja lågåduvvat la viehka dábálasj sámijda duon dán doajmmahieredimijn.</p>
<p>Skåvllåj gulluji moadda vásádusá sámijda doajmmahieredimij, aj nievres vásádusá. Vuorrasamos diehtovaddijda lij stuorra vájvven gå internáhtaj rájaduvvin ja ettjin besa iednegielav hållat, ja duodden la doajmmahieredibme lasedam dáv hásstalusáv iehtjasa bæjválasj iellemin. Vájku ienemusoase nuorajs ja ållesjattugijs li ienemusát lahkabirrasin skåvlåv vádtsám, de la vuojnnet vilá moattes gudi rahtji váj oadtju sáme giellaåhpadusáv, vájku la rievtesvuodaj tjanádum. Åbbålattjat buolvaj gaskan le viehka ållo givsedibme skåvlåjn. Sáme sihke doajmmahieredime diehti ja sámevuoda diehti givseduvvi. Givseduvvi sihke sáme ja dáro oahppeguojmijs.</p>
<p>Barggoiellemij bessat aneduvvá stuorra hásstalussan ienemusoassáj. Viehkkeapparáhta bieles vuojnnet ienemusát doajmmahieredibme tjalmostuvvá ja binnep sáme duogásj. Niedjen doajmmahieredimij de ålos barggi árbbedábálasj sáme æládusájn duola dagu ællosujton, guolástimen ja ednambargon. Sidjij gudi ållesjattugin doajmmahieredibmáj boahttujin la gássjelis gå e besa stuovvásit barggat jali e åvvånis máhte barggat doajmmahieredime diehti. Sámij gaskan moattes doajmmahieredimij åvddåla barggin dábálasj barggoiellemin, valla uddni li siján fálaldagá gieldalasj viddnodåjmajn duola dagu divudagán ja biejvveguovdátjin.</p>
<p>Gå la sáhka demokráhtalasj oassálasstemis de vuojnunagi sáme duogásj berustimev åvdet ja dåjmalasjvuodav sebrudakiellemin, madi doajmmahieredibme le dille mij binnet jali gádot oassálasstemav. Ietján ij la vuojnnet sieradus sáme doajmmahieredimij oassálasstemis demokráhtalasj prosessajn ja ulmutjij oassálasstemis váni doajmmahieredimijn. Ietjá ájnas gávnadus le åtsådallama gå álu hæhttu bælostit sáme berustimijt ålles sáme sebrudagá åvdås juohkka aktijvuodan. Bælostit dákkir berustimijt muhttijn dåbddu duodde fámmban.</p>
<p>Vásstádus gatjálvissaj gåktu li sáme doajmmehieredimij vijor, le ij dåhkki dåssju avta dile birra sáhkadit. Ságájdahttemij baktu åvddånboahtá valjesvuohta mij guosská bæjválasj iellemav, målssomijt, ja demokráhtalasj oassálasstemav sámijda doajmmahieredimij. Ságájdahttemij baktu åvddånbåhti moattebelak vidjura sámijda doajmmahieredimij mij guosská sjaddamdilev, tjadnasav iehtjasa sámevuohtaj, sjiervev, makkir doajmmahieredibme, álldarv, årromsajev jnv. Sæmmi båttå la vilá stuorra dárbbo vuona varresvuodaapparáhtan lasedit máhtudagáv mij guosská sáme kultuvrav, gielav ja identitehtav, ja aj stuoráp diedulasjvuodav majt åbbålattjat dát merkaj. Ulmme viertti liehket juhte álkkádusbargge duosstu hásstalusájt fáhkatjiehpes vuojnoj mij guosská kultursierralágásjvuodajt sáme kultuvra hárráj.</p>
</body></document>
