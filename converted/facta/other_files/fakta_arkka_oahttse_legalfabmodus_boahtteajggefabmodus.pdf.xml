<document xml:lang="smj" id="no_id"><header><title>Fáktá-árkka</title><genre code="facta"/><author><unknown/></author><wordcount>538</wordcount><conversion_status type="standard"/><availability><license type="standard"/></availability><origFileName>https://s3.eu-west-1.amazonaws.com/ah-web-prod/documents/F%C3%A1kt%C3%A1-%C3%A1rkka_Oahttse__Legalf%C3%A1bmodus__Boahtte%C3%A1jggef%C3%A1bmodus_e0wMPSt.pdf</origFileName><parallel_text xml:lang="nob" location="fakta_ark_vergemal_fremtidsfullmakt_legalfullmakt.pdf"/><parallel_text xml:lang="sma" location="saetniesvoete_aarke_aelielatjkoe_legalluhpiedimmie_avteseluhpiedimmie.pdf"/><parallel_text xml:lang="sme" location="fakta_arka_valdeguoddedilalasvuohta_lobalasvuodafapmudus_boahtteaiggefapmudus.pdf"/><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p>Fáktá-árkka Oahttse – Legalfábmodus – Boahtteájggefábmodus Ulmutjijda demensajn dárbahi vissa mutton skihpudagán viehkev ietjasa ássjijt háldadit, dagu ruhtadilev dåjmadit ja/jali gå galggá mierredit juojddáv mij la ájnas persåvnålasj ássjijn. Oahttse la almulasj årnik ulmutjijda gudi dárbahi viehkev ietjasa berustimijt várajda váldátjit. Fylkkamánne oahttsev nammat. Ulmusj iesj, lagámusá jali dåktår máhtti oahttsev ánodit. Suohkana hukso- jali sosiáldievnastusán la aj vælggogisvuohta diededit gå miejnniji nágin oahttsev dárbaj. Jus galggá oahttsev oadtjot de galggá vuostatjin diagnosa sajenis, ja dárbbo viehkes. Demenssa máhttá liehket dákkir diagnosa. Máhttá ánodit sierralágásj tjehpudagájt oahttsen, dagu jut sån la sámegielak. Moaddásijn gænna l demensdiagnosa e oahttsev dárbaha, danen gå sijá lagámusá sijá persåvnålasj ja rudálasj berustimijt várajda válldi. Sån guhti oahttsev galggá oadtjot nammaduvvam, galggá tjálalattjat oahttsádallamij guorrasit, guhtimusj oahttsen galggá ja makkir dahkamusáj oahttse galggá viehkedit. Návti galla ij la jus sån guhti oahttsev ánot ij dádjadi majt dákkir guorrasibme merkaj. Jus ietjasa dagojt ja válljimijt dádjat, de máhttá aj vájku ber goassa ánodit oahttse hæjttá. Vájku makkir dilen la ulmusj guhti oahttsev oadtju nammaduvvam la, de galggá sunji gulldalit ja galggá bessat ietjasa vuojnojt ja sávadusájt åvdedit. Dát guosská aj mærrádusájda ma dagáduvvi maŋŋel gå oahttsev la oadtjum. Jus ulmusj gænna la oahttse ij besa ietjasa vuojnov buktet, de galggá dav dahkat majt jáhkká sån luluj sihtat. Oahttse ij galga dahkat ienebut gå majt dárbaj, ja dan diehti ij oahttse mandáhtta galga sisadnet ienebut gå majt dárbaj. Fylkkamánne oahttsev gehtjat. Oahttse ij máhte duola dagu goadev vuobddet, biednigijt luojkkat, stuorra vattáldagájt vaddet jali árbev árabut juohkegoahtet jus Fylkkamánne ij la dav vuostatjin dåhkkidam. Fylkkamánne máhttá oahttses bargov válldet jus oahttse ij dagá dav mij luluj buoremus sunji gænna l oahttse, jali jus ietjá siváj diehti sjaddá dárbulasj. Oahttsen la sjávodisvuohtavælggogisvuohta, valla oahttse bæssá diededit gen åvdås la oahttse ja majt dat sisadná. Lagámusá, dagu gállasjguojmme/aktanårro, máná jali æjgáda, máhtti oahttsen nammaduvvat. Dábálattjat galggá oahttse ruhtalågov fylkkamánnáj sáddit juohkka jage. Dát guosská gájkajda, ietján gå oahttse gudi li gállasjguojme jali aktanårro. Sij e dárbaha ruhtalågov dahkat. Oahttse mávsov oadtju bargo åvdås mierredum láhkáj. Oajvvenjuolgadus la sån gæjna la oahttse dan åvdås máksá. Jus ælla nuoges biedniga sujna gænna l oahttse, máhttá fylkkamánne gålojt gåbttjåt. Ietjá årniga ma ælla oahttse, valla sæmmi njuolgadusájda gulluji li Legalfábmodus ja Boahtteájggefábmodus Legalfábmodus vaddá skihpa ulmutja lagámusájda formála máhtudagáv bæjválasj ruhtadilev dåjmadittjat mij guosská goahtáj ja máksemij, værro- ja divutmáksemij jnv. váni oahttseoajválattjaj (fylkkamánne) formála nammadimes oahttsen. Legalfábmodusá milta e lagámusá besa edna rudájt adnet dagu gådijt ja ietjá investerimijt oasstet. Jus dajt galggá bessat dahkat de hæhttu sån gut dav galggá dahkat nammaduvvat oahttsen formálalattjatm jali galggá gávnnut boahtteoajggefábmodus. Boahtteájggefábmodus la luojvoj årnik mij máhttá oahttse sajen. Boahtteájggefábmodusá baktu máhtá mierredit gåktu duv boahtteájgge galggá. Boahtteájggefábmodus la tjálalasj fábmodus mij javllá gåktu dån sidá duv økonomalasj ja/jali persåvnålasj ássje galggi årniduvvat gå i desti iesj buvte. Fábmodusán bierri tjielggasit åvddån boahtet gåktu sidá duv berustime galggi várajda váldeduvvat. Sån gev fábmodusán vállji duv åvdås mierredit, gåhtjoduvvá fábmodiddjen. Boahtteájggefábmodusán máhtá mierredit gut galggá fábmoduvvat ja majt fábmodiddje galggá duv åvdås dahkat. Máhtá mierredit avtav jali ienep ulmutjijt gudi galggi bessat duv åvdås mierredit. Vájku boahtteájggefábmodus la álgaduvvam, de dábálasj oahttse máhttá nammaduvvat jus gájbbeduvvá, ja oahttse gájbbádusá li ålliduvvam. Ienep diedojt dáppe gávna: www.vergemal.no Dagádum Finnmárko fylkkamánne Justis- ja sebrudakåssudagás.</p>
</body></document>
