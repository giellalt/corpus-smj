<document xml:lang="smj" id="no_id"><header><title>Søknadsskjema </title><genre code="facta"/><author><unknown/></author><wordcount>152</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual/><origFileName>http://www.arran.no/getfile.php/876841.927.pvyxbebcya/PM+130309S.doc</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p xml:lang="nno"><em type="bold">Præssadiedádus - Pressemelding </em></p>
<p><em type="bold">Nannimin nuorttaguovlo iemeálmmugij máhtov </em></p>
<p>- SamiNorth - Sáme ásadusáj nuorttaguovlo værmádak le ávon dajs dåjmajs ma åvdeduvvi iemeálmmugij máhtov nannitjit Ráddidusá ådåstuhtedum nuorttaguovlo strátegian <span type="quote" xml:lang="nno">“Nye byggesteiner i nord”</span>. Lip dåjmalattjat rahtjam aktan ja iesj guhtik ásadusájn, måttijn dájs dåjmajs åvdedit. Sierra láhkáj måvtåstuvvap gå Ráddidus loabet sáme guoradallam- ja máhtudakguovdátja vuododimev Guoládagán Ruossjan doarjjot. Guovdásj le dáj sámijda ájnas, valla nanni aj rádjárasteldiddje aktisasjbargov Suoma, Svieriga, Ruossja ja Vuona sámij gaskan, javllá værmádagá tjoahkkájgiesse sierrarádevadde Sven-Roald Nystø Árran – julevsáme guovdátjin Divtasvuonan.</p>
<p>Iemeálmmukdåjma ma åvdeduvvi li vijdedit rádjárasteldiddje nuorttaguovlo prográmman Sáme allaskåvlå nasjonálalasj prográmmav duodastit sáme árbbedábe máhtov, åvdedit etalasj njuolgadusájt iemeálmmugij gáktuj ekonomalasj dåjmajda nuorttaguovlojn, jåhtuj biedjat nuorttaguovlo iemeálmmukgielaj digitála infrastrukturprográmmav ja nannit sáme ásadusáj máhtukvuodav ja máhtudakvuodav. Duodden aj ásaduvvá sierra Bárentsguovlo kulturvuododum æládusåvdedimprográmma iemeálmmugijda.</p>
<p>Ráddidus almodij iektu ådåstuhtedum nuorttaguovlo strátegijajdis Råmsån.</p>
<p>Ájluokta, snjuktamáno 13.b. 2009</p>
<p>Ienep diedojt juohká:</p>
<p xml:lang="nno">Sven-Roald Nystø, tlf (+47) 47 45 28 22.</p>
</body></document>
